---
title: JEDNÁNÍ DRUHÉ
contentType: prose
---

## 1\. scéna

_Les nedaleko Athén._

_Vystoupí ELF z jedné a PUK z druhé strany._

**PUK****:**Hej, hola, duchu! Kam to pospícháš?

**ELF****:**   Přes hory a doly,  
   skrz houšť a les,  
   oborou i v poli,  
   přes plot a mez,  
   ohněm, vodou těkám svěží,  
   rychleji než měsíc běží;  
   kněžně elfů k službám spěji,  
   rosím v trávě kola její.  
   Prvosenek útlé zjevy  
   kolem ní jsou, dvorské děvy;  
   viz jak jejich šaty zlaté  
   rubíny jsou kropenaté;  
   darem jim je daly víly,  
   v pihách těch jich vůni skryly  
Však nyní musím rosu hledat jít  
a po perle jim v ouška zavěsit.  
Mám na spěch, zdráv buď, duchu nemotoro!  
Má kněžna s elfy už tu bude skoro.

**PUK****:**Dnes v noci král chce tady míti rej,  
by s královnou se nepotkali, dbej;  
neb Oberon jest plný nevole,  
že v průvodu má krásné pachole,  
jež ukradeno indickému králi;  
tak sličné dítě jsme zde nevídali:  
i žárlí Oberon a sám to hoše  
na lesních toulkách mít chce za panoše;  
však ona králi na vzdory se staví,  
jen hocha věnčí, stále se s ním baví. –  
A teď, když potkají se na pažitu,  
neb v háji, u studánky, při hvězd svitu,  
hned vadí se a elfové jak blázni  
se v žaludové misky skryjou v bázni.

**ELF****:**Mé oči neklamou-li a můj sluch,  
tos ty ten šibalský a zbujný duch,  
jejž „dobrá kopa“ zvát jsem slyšel kdesi.  
Či nejsi ten, jenž na vsi holky děsí,  
tu mléko sbírá, v mlýnku nesnáz činí  
a nedá stlouci říčné hospodyni;  
tu pivem tak, že nechce kvasit, šplechtá  
a v noci svede chodce, pak se chechtá?  
Však těm, kdož zvou tě Šotek, milý Puk,  
dáš zdar a sám jim práci bereš z ruk:  
zdaž ty to nejsi?

**PUK****:**                              Pravda, příteli,  
já jsem ten noční tulák veselý.  
Můj Oberona rozesmává šprým,  
když krmeného hřebce ošálím  
a v podobě mu mladé klisny říhám.  
A někdy kmotře klepně v hrnku číhám,  
jablíčkem pečeným se zdaje být,  
a do pysku jí drknu, když chce pít,  
že zvadlá ňadra pobryndá si pivem.  
Též moudrá tetka v povídání tklivém  
za trojnohou mne mívá stoličku:  
chce sednout – uklouznu; – a „božíčku!“  
jen vzkřiknouc, dřepne si a zakašlá se;  
a za boky vše kolem popadá se  
a hlučí, kýchá, dušuje se, chválí,  
že jaktěživy se tak nezasmály –  
Však vari, elfe, zde jest Oberon!

**ELF****:**A zde má paní. – Kéž tu nebyl on!

_Vystoupí z jedné strany OBERON se svou družinou a z druhé strany TITANIE s průvodem svým._

**OBERON****:**V zlou chvíli, troufalá Titanie,  
se potkáváme v záři měsíčné!

**TITANIE****:**Aj, žárlivý je tady Oberon?  
Pryč, elfi, pryč! – Já jeho lůžka již  
se odřekla a všeho spolku s ním.

**OBERON****:**Stůj, nerozvážná! Nejsem-li tvůj choť?

**TITANIE****:**Já tedy tvojí chotí jsem: však vím,  
jak z říše elfů jsi se odkradl  
a v Corinově seděl podobě  
po celý den a na šalmaje hrál  
a písně lásky skládal Phillidě,  
té zamilované! – Pročs přišel sem  
od nejkrajnějších svahů Indie?  
Jen proto, že ta chlubná Amazonka,  
ta mužatka, tvá mílka bojovná  
se za Thesea vdá – a přicházíš  
dát jejich lůžku blaženost a zdar!

**OBERON****:**Ó hanba! – Jak jen tak, Titanie,  
mou přízeň zlehčuješ k Hippolytě,  
když tvoji lásku k Theseovi znám?  
Či nevedlas jej nocí prosvitnou  
od Perigenie, již zneuctil?  
A nebyla-li ty jsi příčinou,  
že krásné Aeglé porušil svůj slib  
i Ariadně i Antiopě?

**TITANIE****:**To výmysly jsou žárlivosti tvé;  
a co jen plné léto nastalo,  
my na horách se nikdy nesešli,  
ni v údolí a lese, na lukách  
u křemelitých studánek a vod,  
kde třtina roste, aniž u moře  
na strmém břehu, bychom tančili  
si kola svá ku větru svištění:  
bys ty svou vádou hru nám nekazil.  
A protož vítr, huda na prázdno,  
jak z pomsty z moře vysál mlhy zlé,  
jež na zem padnouce tak zbujnily,  
i každý nepatrný potůček  
že vydmul se ze svého koryta:  
vůl zbytečně své jarmo napínal,  
pot oráč mařil, žito zelené  
dřív uhnilo, než mladý vzrost mu vous;  
jsou lísy prázdny v poli ulitém  
a vrány tuční padlým dobytkem;  
kde hráván mlýnek, bahno ulehlo  
a zdobných cestek v bujném pažitu,  
teď nešlapaných, nelze rozeznat.  
Teď zima schází lidem smrtelným  
a není noci, která žehnána  
by byla písní nebo koledou.  
A protož měsíc vodstvu vládnoucí,  
bled ve svém hněvu, prosycuje vzduch,  
že plno hostečných je nemocí.  
Tím sporem ročních dob se změnil řád:  
mráz šedohlavý růži nachové  
teď padá v svěží klín a stará zima  
na skráni prořídlé a ledové  
má vonné vínky sladkých, letních poupat,  
jak na posměch. – Svá roucha obvyklá  
teď vesna, léto, růdný podzimek  
a hněvná zima mění; v žasu svět  
z jich plodův nepoznává, co jest čím.  
A vzniká celé toto plémě zla  
jen z našich sporů, naší neshody:  
my rodičové jsme a původci.

**OBERON****:**To naprav tedy; v moci tvé to jest.  
Proč svému Oberonovi Titanie  
se staví na odpor? – Já prosím jen  
o toho chlapce zaměněného  
a chci jej mít za svého panoše.

**TITANIE****:**V tom jenom srdce svoje upokoj:  
za elfů říši nedám ti to děcko.  
Mou kněžkou jeho matka bývala  
a v libovonném vzduchu indickém  
tak mnohou se mnou prožvatlala noc;  
na Neptunových žlutých písčinách  
tam u mne sedala se dívajíc,  
jak mořem plují lodě kupecké.  
Když smály jsme se, plachty vidouce  
jak dmou se, hravým větrem těhotny,  
tu ona hezkou, plavnou chůzí svou  
je napodobíc (byloť její lůno  
v ten čas tím panošíkem žehnáno),  
v dál za hračkami pro mne plula zemí,  
a vracela se zbožím bohata  
jak z cesty dálné. – Jsouc však smrtelná,  
po hošíkovi matka zemřela:  
a pro ni chlapce vychovávám teď  
a kvůli ní se nerozloučím s ním.

**OBERON****:**Jak dlouho v lese tom chceš zůstati?

**TITANIE****:**Až přes den Theseovy svatby – snad.  
Ty chceš-li klidně s námi tančit rej  
a dívat se na naše zábavy  
při světle měsíčném – nuž s námi pojď;  
když nechceš, vzdal se ode mne a já  
se také vyhnu místům, kde jste vy.

**OBERON****:**To dítko dej mi, s tebou půjdu pak.

**TITANIE****:**Je nedám za tvou celou elfů říš.  
Pryč, elfi, pryč! – Sic neujdem vády,  
když ještě déle pomeškáme tady.

_Odejde TITANIE se svým průvodem._

**OBERON****:**Nuž jdi; však z háje toho nevyjdeš,  
než vytrestám tě za tu urážku.  
Sem, dobrý Puku! – Pamatuješ se,  
jak jednou na předhoří seděl jsem  
a slyšel mořskou pannu, sedící  
na hřbetu delfína, tak lahodným  
a sladkým dechem zpívat, surové  
že moře její písní okrotlo  
a mnohé hvězdy jako šíleny  
v dol vrhaly se se svých okruhů,  
by poslechly tu hudbu Sireny?

**PUK****:**Já pamatuji se.

**OBERON****:**                                V ten samý čas  
já viděl (tys to vidět nemohl),  
jak letěl mezi chladným měsícem  
a zemí Cupid, celý ve zbroji:  
šíp jistě namířil na spanilou  
si Vestalku na trůnu západním  
a lásky hrot tak prudce odstřelil,  
stotisíc srdcí jak by proklát měl;  
však hle! – Ten Cupidův hrot ohnivý  
zhas vlhké lůny v cudných paprscích  
a kněžka královská se brala dál  
v svém dívčím zamyšlení, prosta muk.  
Leč viděl jsem, kam dopad Mílkův šíp;  
on zasáh drobný kvítek západní,  
dřív mléčně bílý, nyní nachový  
od rány lásky; dívky říkají  
mu srdečník; – nuž přines mi ten květ;  
již jedenkrát jsem ti jej ukázal.  
Když jeho šťáva spícím na víčka  
se nakape – ať žena to, neb muž,  
hned musí vzplanout láskou šílenou  
ke tvoru prvnímu, jejž shledne pak.  
Ten přines květ a tady opět buď,  
než leviatan míli uplave.

**PUK****:**Za čtyřicet bych minut obepjal  
pás kolem země.  
_(Odejde.)_

**OBERON****:**                           Květ když budu mít,  
Titanie až usne, dočekám  
a šťávu nakapu jí na oči.  
Co prvně spatří, až se probudí,  
ať lev to, medvěd, vlk, anebo býk,  
op všetečný, neb čilá opice,  
nechť stíhá lásky duší veškerou.  
A než to kouzlo z očí sejmu jí  
– jak zas to mohu jinou bylinou –,  
ji pohnu, by mi dala panoše.  
Leč kdo to přichází? – Sám neviděn  
chci vyslechnouti jejich rozmluvu.

_Vystoupí DEMETRIUS a za ním HELENA._

**DEMETRIUS****:**Já nemiluji tě, již nechoď za mnou.  
Kde jest Lysander s krásnou Hermií?  
Jej zavraždím, jak ona vraždí mne.  
Tys řekla, že se utekli v ten les;  
a tady jsem a v lesní poušti té  
mne rozum opouští, neb nemohu  
se potkati se svojí Hermií.  
Pryč, jdi mi z očí, nesleduj mne víc.

**HELENA****:**Ty za sebou mne táhneš, magnete,  
svým tvrdým srdcem; – ale železo,  
věz, nepřitahuješ, neb srdce mé  
jest pravá ocel: pozbuď síly své  
mne přitahovat a já nebudu  
mít síly žádné tíhnout za tebou.

**DEMETRIUS****:**Což vábím vás? A krasořečím vám?  
Či vám to neříkám co nejzřejměji,  
že rád vás nemám, rád mít nemohu?

**HELENA****:**I proto ještě víc vás miluji.  
Jsem vaším ohařem, Demetrie;  
čím víc mne bijete, tím více chci  
se tulit k vám: nuž se mnou čiňte jen,  
jak se svým ohařem to činíte;  
mne šlapte, bijte, zanedbávejte,  
mne ztrácejte, jen to mi dovolte,  
ač nehodné, bych dál šla za vámi.  
Zdaž horšího si místa mohu ždát  
ve vaší lásce – ač i místo to  
jest u mne místem ceny vysoké –,  
než abych byla vám, co váš je pes?

**DEMETRIUS****:**Tak příliš nedráždi mé duše zášť;  
mně zle jest, když se na tě podívám.

**HELENA****:**A já jsem churava, když spatřím vás.

**DEMETRIUS****:**Až příliš lehčíte svůj dívčí mrav,  
že, opouštějíc město, dáváte  
se v ruce muže, jenž vás nemiluje,  
a svěřujete nočním nástrahám  
a svodné radě opuštěných míst  
ten vzácný poklad svého panenství.

**HELENA****:**Mně vaše ctnost je listem ochranným;  
vždyť není noci, zřím-li vaši tvář,  
a proto mním, že nejsem v noci zde;  
všech světů též je tady společnost,  
neb v očích mých jste celým světem vy;  
jak tedy říci lze, že sama jsem,  
když celý svět zde na mne pohlíží?

**DEMETRIUS****:**Já prchnu ti a v houští skryju se  
a dravcům na milost tě zůstavím.

**HELENA****:**I nejdravější nemá srdce vaše.  
Když libo, běžte; – báj se promění:  
Apollo prchá, Daphne honí jej,  
Noh stíhán holubicí, plachá laň  
hle, pospíchá, by tygra chytila:  
spěch zbytečný, kde honí bázlivost  
a statečnost se dává na útěk.

**DEMETRIUS****:**Již dost mám řečí tvých a nech mne jít,  
neb za mnou půjdeš-li, to vskutku věř,  
že v lese tom ti někde ublížím.

**HELENA****:**Aj, v chrámu, ve městě i na poli  
mně ubližujete. – Demetrie,  
to hanba jest! – Ty vaše úkory  
jsou na potupu mému pohlaví:  
muž o svou lásku v boj se může dát,  
my dobyty chcem být, ne dobývat.

_Odejde DEMETRIUS._

Jdu s tebou, peklo rájem se mi stane,  
a smrť mi vítej z ruky milované!  
_(Odejde.)_

**OBERON****:**Jdi, rusalko! – Než opustí ten bor,  
ty prchej mu, a on buď láskou chor!

_Vrátí se PUK._

Máš květinu? Buď vítán, toulale!

**PUK****:**Mám, tady jest.

**OBERON****:**                                  Nuž, prosím, dej mi ji.  
Znám svah, kde douškou mateří to voní  
a petrklíče k fialkám se kloní,  
kde kozí list se klene v bujné loubí,  
v němž růže pižmová se s šípkem snoubí:  
Titanie tam někdy v noci spává,  
když elfů hra ji v květech skolébává,  
tam pestrolesklou kůži svléká had,  
dost volnou, že by skřítek měl z ní šat. –  
Jí oči natru šťavou toho květu  
a ohyzdnými sny jí mysl spletu.  
Ty také vezmi šťávy, rychle spěj  
a celý tento háj mi prohledej:  
je spanilá kdes Athéňanka tady,  
jejížto láskou zhrdá hejsek mladý;  
jdi a tou šťávou oči jemu natři  
a dívka ta pak první buď, co spatří.  
Jej snadno poznáš, athénský má šat;  
a ostražitě hleď to vykonat,  
by více nežli ona k němu teď  
on láskou hořel k ní; – a potom hleď,  
bys byl tu zas před prvním kuropěním.

**PUK****:**Strach neměj, pane, mžitky neprolením.

_Odejdou._

## 2\. scéna

_Jinde v lese._

_Vystoupí TITANIE se svým průvodem._

**TITANIE****:**Teď jedno kolo, jednu elfí píseň;  
pak za třetinu minuty zas pryč:  
ti červy bijte v růží poupatech  
a jiní s netopýry válčete  
o křídla kožnatá, by pláštíky  
se nadělaly z nich pro elfy mé;  
a jiní hoňte sovu křiklavou,  
jež houká nám co noc a diví se  
mým skřítkům hezounce tak pitvorným.  
A teď mne uzpívejte do spaní,  
pak do práce, a nerušte můj klid.

_Zpěv._

**ELF****:**Pestrý hade, dvojhrotý,  
ježku s ostny, nechoď blíž;  
mloku, plaze temnoty,  
kněžně elfů neubliž.

**SBOR****:**  
Slavíku, ty s námi jen  
libě zpívej: Sladký sen,  
         hali, luli, sladký sen,  
         hali, luli, sladký sen.

Čáry, děs  
a zlo nám dnes  
krásnou paní neruš jen;  
dobrou noc a sladký sen.

**1\. ELF****:**Dlouhonohý pavouku.  
po své přízi dál si choď;  
brouku, zůstaň u brouků,  
červe, plži neuškoď.

**SBOR****:**  
Slavíku, ty s námi jen  
         atd. atd.

**2\. ELF****:**Honem pryč! – Vše dobře teď;  
jeden si tu stráže hleď.

_Odejdou ELFOVÉ. – TITANIE spí._

_Vystoupí OBERON a nakape šťávy z květu TITANII na oči._

**OBERON****:**Co jen spatříš, až se vzbudíš,  
miláčkem ti drahým budiž,  
ať se láskou k tomu trudíš:  
buď to medvěd rozsochatý,  
rys, neb kanec štětinatý,  
pantr, kočka – tvoje oči  
vzplaňte láskou, jak to zočí. –  
Vzbuď se, až sem netvor vkročí!  
_(Odejde.)_

_Vystoupí LYSANDER a HERMIE._

**LYSANDER****:**Tys, drahá, unavena dlouhou poutí;  
bych pravdu děl, já zabloudil v tom lese:  
zde, Hermie, si můžem oddechnouti  
a počkáme, až jitro rozbřeskne se.

**HERMIE****:**Lysandre, lůžko hledej v doubravě,  
já hlavu složím tady na trávě.

**LYSANDER****:**Nám oběma ať, milá, trávník ten  
se za jediný polštář rozestírá;  
buď jedno srdce, jedno lůžko jen  
a v dvojích prsou pouze jedna víra.

**HERMIE****:**Ne, drahý, blízko tak si nelehejte,  
dál, kvůli mně, si lůžko vyhledejte.

**LYSANDER****:**Ó tak mi rozuměj, má jediná,  
jak lásku chápe láska nevinná. –  
Chci říci: srdce mé tak vjedno s tvým,  
že srdcí dvé jest srdcem jediným;  
dvé prsou jedna přísaha jen svírá,  
a proto prsou dvé a jedna víra.  
Nech po svém boku spočinout mne, chceš?  
věř, Hermie, tak ležet, není lež.

**HERMIE****:**Lysander hezky slova strojí též!  
Žeť Hermie by byla nezpůsobná,  
snad myslíc, že jsou lež ta slova zdobná.  
Však z lásky, příteli, a dvornosti  
si dále lehněte, jak ve ctnosti  
– by nepropadli své i světa haně –  
se sluší ctnému jinochu a panně.  
Již, milý, dobrou noc a sladký sen  
a do smrti buď v lásce nezměněn!

**LYSANDER****:**K té krásné modlitbě jen „Amen“ dím,  
ať zemru, kdys-li věrnost poruším!  
Zde lůžko mé; – klid všechen dej ti spaní!

**HERMIE****:**K tvým víčkám schyl se půlka tvého přání!

_Oba usnou._

_Vystoupí PUK._

**PUK****:**Hvozd jsem prošel v každou stranu,  
nikde sled po Athéňanu,  
jehož zrak má zakusiti,  
jak ten květ zde lásku vznítí.  
Noc a ticho! – Hle, kdo tady?  
Aj, to Athéňan je mladý:  
on to jest, jak děl můj král,  
jenž tou dívkou pohrdal! –  
A zde dívka – spí tak zdravě  
na blátivé, vlhké trávě.  
Krásná duško! – Blíže asi  
k bezcitovi nesměla jsi!  
Však tvé oči, ničemníku,  
očaruji v okamžiku.  
_(Kape mu šťávu na oči.)_  
Až se vzbudíš, lásky bol  
již ti usnout nedovol. –  
Vzbuď se včas! – Já musím honem  
pospíšit za Oberonem.  
_(Odejde.)_

_Vystoupí DEMETRIUS a HELENA – oba běží._

**HELENA****:**Stůj, Demetre, a zavraždi mne spíš!

**DEMETRIUS****:**Já poroučím ti, netrýzni mne již!

**HELENA****:**Mne ve tmách opouštíš? – Co počít mám?

**DEMETRIUS****:**Stůj, tvá to věc; – já dál chci jíti sám.  
_(Odejde.)_

**HELENA****:**Mne dechu zbavil blouznivý ten hon!  
čím prosím víc, tím krutější je on.  
Jak šťastna Hermie kdes v lese tady!  
má oči milostné a plné vnady.  
Čím to, že oči září jí tak čistě?  
Ne, od slaných to slzí není jistě;  
vždyť oči mé se myjou častěji  
než oči její v slzí ručeji.  
Ne, ne, jsem šeredná jak medvěd z lesů,  
zvěř když mne potká, pryč utíká v děsu  
a není div, že Demeter tím borem  
přede mnou prchá jako před netvorem.  
V jak zlém a klamném zrcadle to smím  
té Hermie zrak hvězdný rovnat s mým? –  
Leč, kdo to zde? – Lysander! – V trávě chladné!  
Spí? – Nebo mrtev? – Nezřím rány žádné.  
Lysandre, vstaňte, jest-li ve vás žití!

**LYSANDER** _(procitne)_**:**   
A pro tebe chci do plamenů jíti!  
Ó Heleno, tak průzračná a stkvoucí,  
že ve tvých prsou vidím srdce tlouci!  
Kde jest Demetrius? – Ó, podlé jméno,  
jež tímto mečem být má vyhlazeno!

**HELENA****:**Lysandre – ne, tak nesmíte mu lát,  
on sice vaši Hermii má rád,  
však co je na tom, co? – Když ona jen  
vás miluje? Tož buďte spokojen.

**LYSANDER****:**Já s Hermií? – No, nikdy, mně jest žel  
té každé chvíle, co jsem u ní dlel.  
Ne k Hermii, já k Heleně jen planu:  
kdo za holubici by nedal vránu?  
Jen rozumem se vůle muže řídí  
a rozum ve vás vyšší cenu vidí.  
Co roste, teprv doba zralým činí:  
mé mládí v rozum dospívá až nyní  
a rozum jsa teď plném na rozvoji  
jen k vašim očim vede vůli moji,  
kde nyní všechny milování zkázky  
čtu psané v nejvzácnější knize lásky.

**HELENA****:**Proč k výsměchu jsem zrozena? se ptám.  
Mne tupíte – čím, křivdila jsem vám?  
Či, mladý muži, na tom není dosti,  
že nezasloužím teď, ni v budoucnosti,  
by Demetrův se na mne usmál zrak?  
A ještě výsměch, že jsem bědná tak?  
Ó křivdíte mi věru bolestně,  
když dvoříte se mi tak nečestně.  
Však, buďte zdráv! Já myslela si vždycky,  
že šlechetnější jste a více lidský.  
Ó proč jen mužem odstrčená žena  
též od druhého jest tak urážena!  
_(Odejde.)_

**LYSANDER****:**Zde neviděla Hermii. – Hle spíš; –  
jen spi, Lysandru více nechoď blíž!  
neb jako přesycení věcí sladkou  
v nás budí ošklivost a nechuť vratkou,  
anebo kacířství ten ze všech lidí,  
jenž opustil je, nejvíc nenávidí:  
tak ty,  mé kacířství, má špatná chuť, –  
všech nenávist a nejvíc moji vzbuď!  
A vše, co jsem, co ve mně žije, touží,  
ať Helenu jen ctí a jí jen slouží.  
_(Odejde.)_

**HERMIE** _(procitne)_**:**  
Lysandre, pomoc! Pomoc! Rychle! Hleď!  
tu zmiji stočenou mi z prsou smeť!  
Ah – běda mi! – To sen byl plný děsu!  
Lysandre, pohleď, jak se strachem třesu.  
Mně zdálo se, že had mi srdce hlodal,  
tys usmíval se jen, jak hryz a bodal –  
Lysandre! – Jak? – Lysandre! – Prosím již!  
Pryč? – Ani hles, ni slova? – Neslyšíš? –  
Ach – kde to jsi? – Mluv, pro tu lásku naši!  
Mluv! – Skoro omdlévám, jak vše tu straší.  
Ne? – Tedy blízko po tobě ni sled. –  
Nuž tebe, nebo smrť si najdu hned.  
_(Odejde.)_
