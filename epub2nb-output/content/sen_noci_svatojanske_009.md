---
title: JEDNÁNÍ ČTVRTÉ
contentType: drama
---

<section>

## 1\. scéna

_Týž les._

_LYSANDER, DEMETRIUS, HELENA a HERMIE spící._

_Vystoupí TITANIE a KLUBKO; HRACHOVÝ KVĚT, PAVUČINKA, MOLÍK, HOŘČIČNÉ SEMÍNKO a jiní ELFOVÉ a ELFY v průvodu. – OBERON v pozadí neviděn._

**TITANIE****:**Pojď, drahý, sedni na kvetoucí trávu,  
chci roztomilá líčka hladit tobě  
a věnčit růžemi tvou hebkou hlavu  
a zlíbat krásné, dlouhé uši obě.

**KLUBKO****:**Kde je Hrachový květ?

**HRACHOVÝ KVĚT****:**Tady.

**KLUBKO****:**

Podrbej mne na hlavě, Hrachový květe. Kde je musjé Pavu­činka?

**PAVUČINKA****:**Tady.

**KLUBKO****:**

Musjé Pavučinko, dobrý musjé, seberte své zbraně do rukou a zabijte mi čmeláka s červenými stehýnky na květu bodláčím, a dobrý musjé, přineste mi z něho medový váček. A jen se mi vboji tuze moc neuhřejte, panáčku; a dobrý panáčku, dejte pozor, aby se ten medový váček neroztrh; to bych nerad, abyste se pobryndal medem, signiore. – Kdepak je musjé Hořčičné semínko?

**HOŘČIČNÉ SEMÍNKO****:**

Tady.

**KLUBKO****:**

Podejte mi tlapku, musjé Hořčičko. Prosím vás, nechte těch pukrlátek, dobrý panáčku.

**HOŘČIČNÉ SEMÍNKO****:**

Co ráčíte?

**KLUBKO****:**

Nic, dobrý musjé, jenom tady, kavalírku, Pavučinkovi pomozte drbat. Musím k holiči, panáčku, neboť se mi zdá, že mám tvář báječně chlupatou; a já jsem tak choulostivý osel, že když mne jenom chloupek zašimrá, musím se škrábat.

**TITANIE****:**

Chceš hudbu poslechnout, můj miláčku?

**KLUBKO****:**

Já mám po čertech dobré uši na muziku; zahrajte mi něco na kobylu.

**TITANIE****:**

Neb, miláčku, mi řekni, nač máš chuť?

**KLUBKO****:**

Na mou duchu, tak na měřici obroku; to bych tak žvýkal váš dobrý, suchý oves. Také se mi zdá, že mám laskominy na otýpku sena; dobré seno, sladké seno, není nad takové.

**TITANIE****:**Mám odvážného elfa; vyhledá  
z veverčích doupat čerstvé oříšky.

**KLUBKO****:**

To bych tak raději jednu nebo dvě hrstky pučálky. Ale, prosím vás, ať mne žádný z těch vašich lidiček nevytrhuje; přichází na mne expozice k dřímotě.

**TITANIE****:**Jen dřímej, přitulím tě v náruč svou.  
Již, elfi, pryč a svých jen dbejte cest.

_Odejdou ELFOVÉ._

Tak něžně libovonný kozí list  
je svlačcem ovinut a dívčí břečtan  
obtáčí jilmu prsty kornaté.  
Ó jak tě miluji, jak mám tě ráda!

_Usnou._

_Vystoupí PUK. – OBERON postoupí kupředu._

**OBERON****:**Buď vítán, Pučku! – Hle, ten něžný zjev!  
Mně věru začíná jí líto být  
v tom blouznění, neb v lese potkav ji,  
jak mlsky hledá protivnému hlupci.  
já plísnil ji a s ní se rozešel;  
neb ovíjela květy čerstvými  
a vonnými ty skráně kosmaté,  
a rosa, která jindy na poupatech  
jak perly bleskotné se koulela,  
teď stála v očích květů spanilých  
jak slzíc nad jich vlastní potupou.  
Když do libosti jsem ji vyplísnil  
a ona vlídně prosila, bych strpěl,  
já od ní chtěl to vyměněné děcko;  
vydala je hned a poslala  
s ním jednu ze svých elf, by donesla  
je k mému loubí v říši čarovné.  
Teď chlapce mám a zas chci odejmout  
jí z očí tuto vadu ohyzdnou.  
Ty, Puku, sejmi kuklu netvornou  
zde tomu athénskému jonáku,  
by, vzbudiv se, až druzí procitnou,  
se s nimi všemi vrátil do Athén  
a vzpomínal všech příhod noci té  
jen jako navštívení zlého snu.  
Leč napřed zbavím kouzla královnu.  
_(Dotkne se květem jejích očí.)_  
Buď, jaks jindy bývala,  
viz, jaks jindy vídala:  
Dianino poupě ladné  
nad Mílkovým květem vládne.  
Má královno, již procitni mi ze sna. –

**TITANIE****:**Ó, jaká vidění to byla děsná!  
Že osla miluji, se teď mi zdálo.

**OBERON****:**Zde spí tvůj miláček.

**TITANIE****:**            Jak se to dálo?  
Ó jak mým očím hnusí se ta tvář!

**OBERON****:**Již ticho teď. – Tu hlavu sejmi, Puku. –  
Titanie, při hudby čarozvuku  
ztiš smysly těchto pěti víc než spánkem.

**TITANIE****:**Aj hudbu, hudbu, čarující sen!

**PUK** _(ke KLUBKOVI)_:  
Svým hloupým okem hleď, až probuzen.

**OBERON****:**Zvuč hudba! – Kněžno, teď mi ruku dej  
a zem pod těmi spáči kolíbej.  
Zas přátelství se na nás usmívej  
a zítra k půlnoci náš slavný rej  
se v Theseově domě odbývej  
a k blahému jej štěstí požehnej.  
Dvé párků oddá se tam podle něj,  
jak Theseovi jim též blaho přej.

**PUK****:**Králi duchů, slyš, ó slyš,  
ranní skřivan zpívá již.

**OBERON****:**V tichém smutku, kněžno, tedy  
půjdem nočním stínům v sledy:  
obejdeme země kruhem  
dřív než bludný měsíc luhem.

**TITANIE****:**Králi, pojď, a na té pouti  
ráda chci tě poslechnouti,  
jak se stalo, s lidmi těmi  
že jsem spala na té zemi._  
(Odejde.)_

_Hlahol loveckých rohů za jevištěm._

_Vystoupí THESEUS, HIPPOLYTA, EGEUS a DRUŽINA._

**THESEUS****:**Jdi jeden z vás a najdi lesního,  
neb skončen jest náš obřad májový;  
i an se přední stráží hlásí den,  
má družka uslyš hrát mé ohaře.  
Tam v údolí je pusťte k západu  
a rychle, pravím, spěšte k lesnímu.  
Má královno, my na vrch vystoupíme  
a budem poslouchat, jak zvučně splývá  
psů vydávání s hlučnou ozvěnou.

**HIPPOLYTA****:**Já byla jednou s Heraklem a Kadmem,  
když v krétském lese štvali medvěda  
psy spartskými; já nikdy neslyšela  
tak čacký halas, neboť kromě hájův  
i obloha a ručeje, vše kol  
se zdálo hlaholiti navzájem:  
tak milozvučícího neladu  
jsem nedoslechla, aniž libého  
tak hřímání.

**THESEUS****:**Psi moji spartského jsou plemene,  
tak plaví, tlamatí; a sluchy visí  
jim z hlav, že ranní rosu stírají;  
a křivonozí, lalochatí jsou  
jak býci thessalští; – ne rychlí v honu,  
však vydáváním sladění jak zvonky  
po stupnici. – Hry libozvučnější  
hlas lovců nezdravil ni hlahol rohů,  
ať v Spartě, na Krétě, neb v Thessalii.  
Suď, až je uslyšíš. – Však ticho teď!  
Jakéž to tady máme rusalky?

**EGEUS****:**Můj kníže, tady moje dcera spí;  
a zde Lysander, zde Demetrius  
a tady Helena, dceř Nedarova:  
já divím se, že jsou zde pospolu.

**THESEUS****:**To jistě záhy sobě přivstali,  
by vykonali obřad májový,  
a zvěděvše o našem úmyslu,  
sem přišli k poctě naší slavnosti.  
Však, mluv, Egee, není-li to dnes,  
co Hermie se měla rozhodnout?

**EGEUS****:**Tak jest, můj kníže.

**THESEUS****:**            Jděte, kažte lovcům,  
by lesními je rohy vzbudili.

_Lesní rohy a pokřik za scénou. – DEMETRIUS, LYSANDER, HERMIE a HELENA probudí se a vzchopí se._

**THESEUS****:**Aj, dobré jitro, milí přátelé!  
Jest po Valentinu! – Začínají  
ti ptáci teprv teď se párkovat?

**LYSANDER****:**Můj kníže, odpusťte!

**THESEUS****:**            Jen vstaňte, všichni. –  
Vy dva, jak vím, jste v lásce sokové;  
jak přišla tato vzácná svornost na svět,  
že záští, žárlivosti vzdáleno,  
spí podle záští zla se nebojíc?

**LYSANDER****:**Můj kníže, odpovím jen udiven,  
v snách zpola ještě, zpola ve bdění:  
já přísahám, že říci nemohu  
to po pravdě, jak jsem se dostal sem;  
však tuším – neboť pravdu mluvit chci,  
a teď si vzpomínám, že tomu tak: –  
já s Hermií sem přišel, neboť chtěli  
jsme z Athén uprchnout, abysme mohli  
bez nebezpečí tamních zákonů –

**EGEUS****:**Dost, kníže, dost! Již to vám dostačí:  
ať zákon, zákon na hlavu mu padne!  
Aj, chtěli utéci, Demetrie,  
a chtěli tebe ošidit i mne,  
o ženu tebe, mne o svolení,  
o svolení, by ženou byla tvou.

**DEMETRIUS****:**Můj pane, sličná Helena mi řekla,  
že chtějí uprchnout sem do lesa,  
já v zuřivosti spěchal za nimi  
a z lásky Helena sem za mnou šla.  
Však, dobrý pane, nevím, jakou mocí  
– a jistě nějaká v tom vládla moc –  
má láska k Hermii se rozplynula  
jak sníh a nyní zdá se mi to být  
jak hračka nicotná, již jako děcko  
jsem míval rád. – A všecka věrnost má,  
moc mého srdce, očí blaženost  
a jejich cíl jest pouze Helena.  
S ní, pane můj, jsem zasnouben byl dřív,  
než Hermii jsem shled; leč, jako chorý  
já sobě tento pokrm zošklivil;  
teď, zdráv zas, nabyv přirozené chutě,  
si přeju ho, jej rád mám, prahnu po něm  
a na věky mu věren zůstanu.

**THESEUS****:**Ve šťastné chvíli, krásní milenci,  
vás potkávám. – Nuž, záhy o tom víc. –  
Již, Egee, mi vůli ponechte,  
neb ve chrámu a s námi zároveň  
ty párky budou navždy spojeny.  
A protože už jitro pokročilo,  
lov zamýšlený budiž odložen.  
Nuž, tři a tři již zpátky do Athén  
a slavně zasvěcen buď sňatku den.  
Již pojď, Hippolyto!

_Odejdou THESEUS, HIPPOLYTA, EGEUS a DRUŽINA._

**DEMETRIUS****:**Ty věci zdají se tak malé být  
a k nerozeznání, jak dálné hory,  
jež s podoblačnem vjedno splývají.

**HERMIE****:**Mně jest, že vidím to jak očima,  
jimž zdá se všecko býti dvojité.

**HELENA****:**Tak mně; a našla jsem Demetria  
jak drahokam, jenž mým jest a zas není.

**DEMETRIUS****:**Jste bezpečni, že bdíme? – Zdá se mi,  
že ještě spíme a že vše je sen.  
Či vévoda byl zde a poručil,  
by šli jsme za ním?

**HERMIE****:**            Ano, on tu byl;  
můj otec také.

**HELENA****:**            Též Hippolyta.

**LYSANDER****:**A kázal nám jít za ním do chrámu.

**DEMETRIUS****:**Tož tedy bdíme. Za ním pojďme již  
a cestou každý vypravuj svůj sen.

_Odejdou._

**KLUBKO** _(se probudí)_:

Až přijde moje heslo, zavolejte a já odpovím. Nejdříve dojde na mne po slovech: „Překrásný Pyrame.“ – Hej, ho! Petře Kdouličko! Pískálku, měchaři! Čenichu, kotláři! Hladomore! – Při sám bůh, upláchli a nechali mne spát. – Měl jsem přepodivné vidění. Já měl sen; – člověku jde rozum kolem, má-li říci, jaký to byl sen; člověk je učiněný osel, když se dá do vykládání takového snu. – Mně se zdálo, že jsem byl – a mně se zdálo, že jsem měl – ale člověk je hotový blázen, troufá-li si říci, co se mu zdálo, že jsem měl. Oko lidské neslyšelo, ucho lidské nevidělo, ruka lidská není schopna okusit, jazyk pochopit, aniž srdce povědít, jaký to byl sen. Dám si od Petra Kdouličky napsati písničku o tom snu a ta se bude jmenovat: „Klubkův sen“, neboť je to jako zadrchané klubko; a zazpívám si ji na konci té hry před vévodou. Snad, aby to bylo krásnější a dojemnější, zazpívám to, až bude Thisbe umírat. _(Odejde.)_

## 2\. scéna

_Athény. – Světnice v domě Kdouličkově._

_Vystoupí KDOULIČKA, PÍSKÁLEK, ČENICH a HLADOMOR._

**KDOULIČKA****:**

Poslali jste ke Klubkovi? Nepřišel ještě domů?

**HLADOMOR****:**

Ani slechu o něm. Není pochybnosti, je transportýrován.

**PÍSKÁLEK****:**

Nepřijde-li, je po našem kuse veta. Takhle se přece hráti nebude; není-li pravda?

**KDOULIČKA****:**

Je to zhola nemožné. V celých Athénách nemáte člověka, jenž by dovedl sehráti Pyrama. Jen on to zmůže.

**PÍSKÁLEK****:**

Ba žeť; – zkrátka, on má tu nejschopnější hlavu ze všech řemeslníků athénských.

**KDOULIČKA****:**

Tak jest a také nejhezčí osobu k tomu. A co se týče líbeznosti hlasu, jest on učiněná kokotka.

**PÍSKÁLEK****:**

Konopka chtěl jste říci, konopka; neboť kokotka, pomoz pán bůh, to je tvor nanicovatý.

_Vystoupí ČENICH._

**ČENICH****:**

Sousedé, vévoda právě vyšel z chrámu a byli tam ještě dva nebo tři vznešení pánové a paničky oddáni zároveň s ním. Kdyby se byl náš kus hrál, byli by z nás ze všech hotoví chlapíci.

**PÍSKÁLEK****:**

Ó dobrý, zlatý Klubko! Tys přišel o tři desetníky na den až do smrti; tři desetníky za den nemohly ho minout; a že by mu kníže nebyl dal tři desetníky na den za představení toho Pyrama, to chci viset – a byl by si jich zasloužil – tři desetníky za Pyrama, nebo radš nic.

_Vystoupí KLUBKO._

**KLUBKO****:**

Kde jsou ti hoši, kde jsou ta srdéčka?

**KDOULIČKA****:**

Klubko! Ó nejveselejší den! Ó nejšťastnější hodinka!

**KLUBKO****:**

Sousedé, budu vám povídat zázraky; ale jen se mne neptejte co, neboť povím-li to, nejsem poctivý Athéňan. Já vypovím všecko na vlas tak, jak se to dálo.

**KDOULIČKA****:**

Povídej, zlatý Klubko.

**KLUBKO****:**

Ani slova ze mne nedostanete. Vše, co vám řeknu, jest, že je vévoda už po obědě. Seberte své náčiní; dobré provázky na vousy; nové tkanice na boty a hned se sejděte u paláce. Každý si ještě prohledni svou úlohu, neboť zkrátka a zdlouha naše hra byla vybrána. Každým způsobem ať má Thisbe čisté prádlo; a ten, kdo hraje lva, ať si neořeže nehty, neboť ty musí čouhat ven jako drápy lví. A, milí, drazí herci, nejezte cibule ani česneku, neboť náš dech musí být líbezný, a já nepochybuji, že všichni řeknou, že to byla líbezná komedie. Již ani muk. – Pryč! – Honem! – Pryč!

_Odejdou._

</section>
