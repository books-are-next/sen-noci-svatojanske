---
title: JEDNÁNÍ TŘETÍ
contentType: prose
---

## 1\. scéna

_Týž les._

_Titanie spí. – Vystoupí KDOULIČKA, ŠVIHLÍK, KLUBKO, PÍSKÁLEK, ČENICH a HLADO­MOR._

**KLUBKO****:**

Jsme všichni pohromadě?

**KDOULIČKA****:**

Jako na zavolání. – A tady je ku podivu příhodné místečko pro naši zkoušku. Ten zelený trávník bude naše jeviště; to hlohové křoví naše oblékárna; a provedeme to v aktýrování zrovna tak jako před vévodou.

**KLUBKO****:**

Petře Kdouličko. –

**KDOULIČKA****:**

Co si přeješ, ty mé lamželezo, Klubko?

**KLUBKO****:**

Jsou věci v té komedii Pyramus a Thisbe, které se jaktěživy líbit nebudou. Předně musí Pyramus vytáhnout meč, aby se zavraždil; a to paničky nesnesou. Co tomu říkáte?

**ČENICH****:**

Ty má rodičko! – To je povážlivá obava.

**HLADOMOR****:**

Myslím, že bude třeba to zavraždění nechat, až bude po všem.

**KLUBKO****:**

Ani co by za nehet vlezlo. – Mám nápad, kterým se to všecko spraví. Napište mi proslov; a v tom proslovu ať se jako napoví, že svými meči nikomu nechceme ublížit a že Pyramus do­opravdy zavražděn není. A pro ještě větší jistotu jim řekněte, že já, Pyramus, nejsem Pyramus, ale Klubko, tkadlec: to je zbaví všeho strachu.

**KDOULIČKA****:**

Dobrá, takový proslov si opatříme; a musí to být jako taková písnička – osm not nahoru a šest dolů.

**KLUBKO****:**

Ne, dvě noty přidejte: osm nahoru a osm dolů.

**ČENICH****:**

Nebudou paničky mít strach z toho lva?

**HLADOMOR****:**

Jářku, toho se bojím.

**KLUBKO****:**

Sousedé, to si všichni dobře rozvažte. Přivésti – buď nám pánbůh milostiv! – lva mezi paničky, to je ukrutně strašná věc; neboť není strašlivější drůbeže než takový živý lev; a to bychom se měli míti na pozoru.

**ČENICH****:**

Tedy ať jim ještě jeden proslov poví, že to není lev.

**KLUBKO****:**

Tak, tak! – A ohlásit se musí, jak mu říkají; a půl jeho tváře musí být vidět krkem toho lva; a on sám ať mluví tím krkem a řekne takto, nebo jinak s tímtéž defektem: – „Paničky“ – aneb „krásné paničky,“ – „já bych vás žádal“ – anebo „já bych vás prosil“ – anebo „já bych vás zapřísahal, abyste neměly strach a netřásly se. – Můj život za váš! – Myslíte-li, že sem přicházím jako lev, musel bych splakat nad svým vlastním životem. – Ne, já nejsem žádný takový tvor; já jsem člověk jako každý jiný člověk.“ – A teď ať jim řekne svoje jméno a poví jim bez obalu, že je Švihlík, truhlář.

**KDOULIČKA****:**

Dobrá, tak to půjde. – Ale jsou tu ještě dva tvrdé oříšky; a první jest, jak dostaneme to měsíční světlo do pokoje; neboť, jak víte, Pyramus a Thisbe sejdou se při měsíčku.

**ŠVIHLÍK****:**

Svítí měsíc v tu noc, co budeme hrát svůj kus?

**KLUBKO****:**

Kalendář sem! Kalendář! Podívejte se do kalendáře. Hledejte měsíc, hledejte měsíček!

**KDOULIČKA****:**

Ano, svítí v tu noc.

**KLUBKO****:**

Tak tedy můžete nechat otevřenu jednu okenici velkého okna v pokoji, kde budeme hrát, a měsíc může tou okenicí svítit.

**KDOULIČKA****:**

Pravda. – Anebo ať jeden přijde s roštím a lucernou a řekne, že přichází disfigurovat čili představovat osobu měsíčka. – Potom jest ještě jedna věc: v tom velkém pokoji potřebujeme zeď; neboť Pyramus a Thisbe, jak ta historie vypravuje, hovoří spolu skulinou zdi.

**ČENICH****:**

Takovou zeď mi tam jaktěživi nevpravíte. Co říkáte, Klubko, vy?

**KLUBKO****:**

Ať už ten, neb onen, jeden musí představovat zeď; i ať se ohodí troškou vápna nebo lepenice, nebo vůbec nějakou omítkou na znamení, že je to zeď; a prsty ať drží takhle; – a tou skulinou ať si pak Pyramus a Thisbe šeptají.

**KDOULIČKA****:**

Když to může být, tedy je všecko v pořádku. A teď pojďte, sedněte, každý matky syn, a opakujte své úlohy. – Pyrame, vy začínáte. Až odříkáte svou řeč, odstupte tam do křoví; a tak tedy ať každý spustí podle svého hesla.

_Vystoupí PUK v pozadí._

**PUK****:**Co za člověčí pytlovinu zde  
se potlouká u lůžka kněžny elfů?  
Jak? – Divadlo! – Chci posluchačem být;  
snad hercem také, uvidím-li proč.

**KDOULIČKA****:**Mluvte, Pyrame. – Thisbe, předstupte.

**KLUBKO****:**Ó Thisbe, jako svítek voní sladce. –

**KDOULIČKA****:**Kvítek; kvítek!

**KLUBKO****:**                             – kvítek voní sladce,  
tak, Thisbe nejdražší, tvůj voní dech. –  
Však slyš! – To hlas! Ty počkej tady krátce  
a já zas přijdu, co by bičem šleh.  
_(Odejde.)_

**PUK****:**

Tak zvláštní Pyram nebyl dosud hrán. _(Odejde.)_

**PÍSKÁLEK****:**

Musím já teď mluvit?

**KDOULIČKA****:**

Arciže musíte. – Abyste totiž rozuměl: on jenom odchází, aby se podíval na ten hluk, co uslyšel, a hnedle se vrátí.

**PÍSKÁLEK****:**Ó zářný Pyrame, jak lilie tak bílý,  
jak růže červený, když šípek léto slaví,  
ty křepký junáku, klenote roztomilý,  
a věrný jako kůň, jejž věrnost neunaví!  
Já přijdu, Pyrame, tam k hrobu Ňůmovu. –

**KDOULIČKA****:**

Nynovu hrobu! Člověče. – To mluvit ještě nesmíte; to odpovídáte Pyramovi. – Vy melete celou svou úlohu napořád, hesla a všecko dohromady. – Pyrame, vystupte, vaše heslo už tu bylo; to jest – „jejž věrnost neunaví“.

**PÍSKÁLEK****:**

Ó! – A věrný jako kůň, jejž věrnost neunaví.

_Vrátí se PUK a KLUBKO s oslí hlavou._

**KLUBKO****:**Ó Thisbe, krásným být, já byl bych jenom tvůj! –

**KDOULIČKA:**

Ó hrůza hrůzoucí! – Ono tu straší! – Prosím vás, sousedé! Utíkejte, sousedé! Pomoc!

_Utekou KDOULIČKA, ŠVIHLÍK, PÍSKÁLEK, ČENICH a HLADOMOR._

**PUK****:**Teď za vámi! – Já proženu vás dnes  
přes bahna, křovím, přes trní a kámen:  
zde koni podoben, tam jako pes.  
jak medvěd bezhlavý, jak vepř, jak plamen;  
chci ržát a štěkat, chrochtat, řvát a plát:  
kůň, pes, vepř, medvěd, plamen, napořád!  
_(Odejde.)_

**KLUBKO****:**

Pročpak utíkají? – To je od nich nějaká čertovina, aby mi strachu nahnali.

_Vrátí se ČENICH._

**ČENICH****:**

Ó Klubko! Tys proměněn! Copak to na tobě vidím?

**KLUBKO****:**

Co vidíš? – Svou vlastní oslovskou hlavu vidíš; nevidíš?

_Odejde ČENICH. Vrátí se KDOULIČKA._

**KDOULIČKA****:**

Pomoz ti pán bůh, Klubko, pomoz ti pán bůh! – Ty jsi zaklet! _(Odejde.)_

**KLUBKO****:**

Prohlížím to jejich lotrovství: chtějí ze mne udělat osla, chtějí mne postrašit – kdyby jen mohli. Ale já se odtud nehnu, ať si dělají, co dělají. Budu si chodit nahoru a dolů a zazpívám si, aby to slyšeli, že nemám strachu. _(Zpívá.)_

                    Ten kos, ó to je černý pták,  
                         jen zobáček má zlatý,  
                    a drozd, jenž zpívá k srdci tak,  
                         a střízlík malinkatý –

**TITANIE** _(procitnouc)_:

Co za anděla mne tu probouzí na lůžku květnatém? –

**KLUBKO** _(zpívá)_:  
                    a skřivánek a pěnkava  
                         a vrabčák s kukavicí,  
                    již mnohý manžel slýchává  
                         a „lžeš“ jí nesmí říci; –

– neboť, na mou věru, kdožpak by si lámal hlavu pro takového pitomého ptáka a říkal kukavici, že lže, třeba si kukala až do skonání? – 

**TITANIE****:**Ó zapěj znovu, sličný smrtelníku!  
můj sluch je tvojí písní okouzlen;  
též zrak můj podmaněn tvou postavou  
a mocnost krásy tvé mne přesmoc nutí  
na první pohled, abych řekla ti,  
ba přísahala, že tě miluji.

**KLUBKO****:**

Zdá se mi, paničko, že máte k tomu pramálo rozumné příčiny. Inu arciť, abych pravdu řekl, rozum a láska bývají dnešního dne zřídka pohromadě. Tím větší škoda, že jistí počestní sousedé nechtějí je spolu spřátelit. – Ó, já také umím býti vtipným, když se to hodí.

**TITANIE****:**

Ó, ty jsi moudrý jako spanilý.

**KLUBKO****:**

To, to; ani jedno, ani druhé; ale kdybych měl jen tolik vtipu, abych se dostal z toho lesa ven, to by mi zrovna tak stačilo.

**TITANIE****:**Ty z toho lesa odejíti chceš?  
chtěj, nebo nechtěj, tady zůstaneš.  
Věz, že jsem duch, to nevšedního stavu  
a věčné léto září na mou slávu  
a miluji tě, se mnou pojď, můj milý,  
dám tobě elfy, by tě obsloužili,  
a poklady ti snesou z mořské hloubi  
a zapějou, až usneš v květném loubí  
a zbavím smrtelných tě pout a tuch,  
že budeš chodit jako vzdušný duch.  
Sem, Pavučinko, Květe hrachový,  
Hořčičné semínko a Molíku!

_Vystoupí PAVUČINKA, HRACHOVÝ KVĚT, HOŘČIČNÉ SEMÍNKO a MOLÍK._

**1\. ELF****:**Hotov.

**2\. ELF****:**               Já též.

**3\. ELF****:**                             A já.

**4\. ELF****:**                                        Kam jíti máme?

**TITANIE****:**Zde k tomu pánu úslužně se mějte,  
kam půjde, před ním tančete a hrejte  
a meruňky a maliny mu přejte,  
též rudé hrozny, fíky nasbírejte,  
pro váčky s medem ku čmelákům spějte,  
a nožky voskové jim utrhejte,  
je o světlušek oči rozžehejte,  
a za světélka noční mu je dejte,  
když lehne, vstane, o miláčka dbejte;  
o křídla motýlí se postarejte,  
svit měsíčný mu z očí odvívejte,  
a nyní, elfi, hned mu úctu vzdejte.

**1\. ELF****:**Sláva tobě, smrtelníku!

**2\. ELF****:**Sláva!

**3\. ELF****:**Sláva!

**4\. ELF****:**Sláva!

**KLUBKO****:**

Prosím za odpuštění, Vaše Vzácnosti, srdečně prosím. – Smím-li vědět, jak vám říkají, vzácný panáčku?

**PAVUČINKA****:**

Pavučinka.

**KLUBKO****:**

Vyprosím si bližší známost, dobrý panáčku Pavučinko; až se říznu do prstu, budu tak smělým. – Vaše jméno, počestný kavalírku?

**HRACHOVÝ** **KVĚT****:**

Hrachový květ.

**KLUBKO****:**

Prosím, vyřiďte mé poručení paní Klištce, své matce, a panu Luskovi, svému otci. Dobrý pane Kulihrášku, také od vás vyprosím si bližší známost. A prosím, jakpak vy se jmenujete, pane?

**HOŘČIČNÉ SEMÍNKO**:

Hořčičné semínko.

**KLUBKO****:**

Můj dobrý jinošíku, Hořčičko, znám dobře vaši trpělivost; ten zbabělý kolohnát, hovězina, pohltil již mnohého pána vašeho rodu. Ujišťuji vás, že mi vaše příbuzenstvo často vehnalo slzy do očí. Také budu prosit o další známost, pane Hořčičko.

**TITANIE****:**Teď v moje loubí provoďte ho hned,  
mne zdá se, luna vlhce září z výše;  
a pláče-li tu mnohý drobný květ  
pro uloupenou cudnost steskem dýše.  
Rty miláčkovy zavřete; – jen tiše.

_Odejdou._

## 2\. scéna

_Jinde v lese._

_Vystoupí OBERON._

**OBERON****:**Rád věděl bych, zda vzbudila se již  
Titanie a jaký ponejprv  
jí před očima objevil se tvor,  
jejž nezměrně teď musí milovat.

_Vystoupí PUK._

Zde posel můj. –  
                                Jak je, ty třeštile?  
Ký noční hluk to straší po boru?

**PUK****:**Má kněžna hoří láskou k netvoru.  
Tam u jejího posvátného stánku,  
když v mrákotném se nalézala spánku,  
se hrubá cháska sešla z okolí,  
jež v Athénách se o chléb mozolí;  
zde měli zkoušku k nějakému ději,  
jejž k Theseovu sňatku hráti chtějí.  
Chlap nejhloupější z pitomé té laje,  
jenž Pyrama v tom jejich kuse hraje,  
šel z jeviště a uschoval se v křoví:  
tam já jsem přitočil se k hlupákovi  
a nasadil mu oslí palici.  
vtom zavolala Thisbe nyjící  
a herec vychází. – A páni bratři –  
jak husy divoké když lovce spatří,  
neb hnědohlavé kavky ulekaně  
se zvednou s kvákáním po střelné ráně,  
a rozstřiknou se, šíleně se vznáší –  
tak prchají, když spatří jej ti braši.  
Já dusám za nimi, ten padá, kvičí.  
ten „vražda!“, volá, jiný „pomoc!“ křičí.  
Jich děs, jak rozumu je zbavil zcela,  
z věcí bezduchých jim hrůzu dělá;  
neb křoví, trní za šaty je chvátí,  
ten rukáv, klobouk, jiný všecko ztratí.  
Já dál je děsil, za nimi jsem spěchal  
jen změněného Pyrama tam nechal.  
Vtom kněžna ze snu oči otevírá  
a jedním rázem láskou k oslu zmírá.

**OBERON****:**Ta hra jest lépe, než jsem čekal, hrána.  
Však nakapal jsi v oči Athéňana  
též lásky šťávu, jak jsem rozkázal?

**PUK****:**Má také dost. – Já dopad ho, jak spal,  
a vedle něho dívku jako květ;  
jak procitne, ji musí uvidět.

_Vystoupí DEMETRIUS a HERMIE._

**OBERON****:**Teď pozor dej, náš Athéňan je tady.

**PUK****:**Ta dívka je to, ne však muž ten mladý.

**DEMETRIUS****:**Proč káráte mne, rád vás mám tak vřele;  
tak zle jen zlého tupte nepřítele.

**HERMIE****:**Teď kárám jen, však bojím se, že spíš  
cos horšího: mé kletby zasloužíš!  
Když zabil jsi Lysandra, jak on spal,  
jsa po kotníky v krvi, vkroč tam dál  
a zavraždi též mne. –  
Dnu věrno není slunce zlatolící  
on jako mně. – A od Hermie spící,  
že by se odkrad? – Spíš chci víru dát,  
že středem země lze se prokopat,  
až měsíc dolů k protinožcům kmitne  
a o polednách k bratru slunci svitne.  
Ty zavraždil jsi ho, jak ležel v snách,  
tak zlý a smrtelný má hled jen vrah.

**DEMETRIUS****:**Tak zavražděný vypadá; já též,  
jejž ukrutně tak v srdce zraňuješ.  
A ty, můj vrahu, oči máš tak něžné,  
jak tam ta denice v své záři sněžné.

**HERMIE****:**Co má Lysander nyní z očí těch?  
jej ke mně, Demetre, se vrátit nech!

**DEMETRIUS****:**

Svým psům spíš hodím jeho mrtvolu.

**HERMIE****:**Pse sám, ó pryč! – Ty dráždíš k plapolu  
můj dívčí hněv. – Tys vraždil dozajista?  
Tož mezi muži nikdy neměj místa!  
Ó pravdu mluv, mně k vůli, chci to vědět; –  
když bděl, tys netroufal si na něj hledět  
a ve snách zabils jej? – Ó červ a had  
tak hrdinsky to též moh vykonat!  
To zmije čin; a dvojjazyčná zmije  
jak jazyk tvůj, ty hade, nezabije!

**DEMETRIUS****:**Jen smyšlenka váš rozněcuje hněv,  
mou ruku netřísní Lysandra krev;  
a mrtev není, pokud vím.

**HERMIE****:**                                             Je zdráv?  
Mluv, prosím tě, mne pochybností zbav!

**DEMETRIUS****:**A kdybych moh, co za odměnu mám?

**HERMIE****:**Mne víckrát nespatřit ti právo dám. –  
Že nenávidím tě, buď pamětliv;  
mně nechoď blíž, ať mrtev jest, neb živ.  
_(Odejde.)_

**DEMETRIUS****:**V tom rozhořčení marno jíti za ní,  
zde tedy zůstanu až do svítání.  
Strast svojí tíhou ještě hůře svírá,  
když spánek bankrotář jí dluh odpírá;  
teď aspoň částku zaplatit se nutí:  
nuž počkám zde na jeho nabídnutí.  
_(Ulehne a usne.)_

**OBERON****:**Tys omýlil se! – Cožpak jsi to ztropil?  
Tys lásky šťávou věrné oči skropil.  
Tou chybou věrná láska lásku tratí  
a klamná k věrnosti se neobrátí.

**PUK****:**Toť osud již: – za jednu věrnou duši  
jich miliony přísahy své ruší.

**OBERON****:**Teď rychleji než vítr hvozdem leť  
a z Athén Helenu tam najít hleď:  
jest láskou chorá, umořená, zbledlá:  
s tou mladou krví zle si láska vedla.  
Sem hleď ji přilákati tak neb tak,  
já zatím jemu očaruji zrak.

**PUK****:**Už jdu, už jdu! – Hle, letím líp  
než z Tatarova luku šíp.  
_(Odejde.)_

**OBERON** _(kapaje šťávu na oči DEMETRIOVY)_:  
Květe nachem hořící,  
střelou Mílka nyjící,  
vpij se v jeho zornici.  
Jeho zrak se budící  
spatř svou dívku, zářící,  
na nebi jak denici. –  
Probuď se jí před lící,  
pros ji o lék zdravící.

_Vrátí se PUK._

**PUK****:**Králi elfů, vůdce náš,  
Helenu zde v mžiku máš  
s mladíkem, jejž jsem si zmát  
a jenž má ji k smrti rád.  
Počkáme, z té hry co vyjde?  
Jací blázni jsou ti lidé!

**OBERON****:**Ustup; jejich krok a hlas  
Demetra nám vzbudí včas.

**PUK****:**Dva teď budou chodit za ní  
a to bude k popukání.  
To se hodí na můj lub,  
když se zmatou líc a rub.

_Vystoupí LYSANDER a HELENA._

**LYSANDER****:**Proč máte v lásce mne za posmívače?  
vždyť výsměch nemá slzy na líci: –  
hle, moje láska přísahá a pláče;  
jest pravdou slib se takto rodící.  
Jak může se vám zdáti pohrdavým,  
co označeno pravdy znakem pravým?

**HELENA****:**Ty prohnaněj si vedeš napořád!  
Bít pravdou pravdu? – Tak to peklo dělá!  
Slib dal jsi Hermii; chceš se jí vzdát?  
Važ slib a slib a nic nevážíš zcela:  
slib mně a jí do misek vložen dvou  
se vyrovná a obě prázdny jsou.

**LYSANDER****:**Já z nerozumu dal jí lásky slib.

**HELENA****:**Ji zrazuje, teď nezmoudřel váš vtip.

**LYSANDER****:**Ji Demetr má rád, vás nemiluje.

**DEMETRIUS** _(vzbudí se)_:  
Ó Heleno, má nymfo dokonalá,  
má bohyně! S čím rovnat by se dala  
zář očí tvých? – Jest kalným křišťál stkvoucí!  
Tvé rty, to třešně k zulíbání zvoucí;  
běl sněžitého Tauru, ovívána  
od větrů východních jest jako vrána,  
když zvedneš ruku: – nech ji zlíbat, drahá  
tu kněžnu bělostnou, tu pečeť blaha!

**HELENA****:**Ó hanba! Peklo! Proti sobě náhle  
vás vidím všechny v šprýmu zapřisáhlé.  
Mít jemnosti a slušnosti jen kus,  
tak týrati mne bylo by vám hnus.  
Což není dost, že záští ke mně máte?  
proč ještě spolu se mi posmíváte?  
Být vpravdě muži, zlovůlí tak chabou  
vy nejednali byste s dívkou slabou;  
neb lichotíte, přísaháte oba  
a vím, že v srdcích vašich jest jen zloba.  
Jste soky v lásce k Hermii, to víte,  
jste soky, Helenu když potupíte.  
To čistá práce, mužné podniknutí,  
když dívku ubohou až k slzám nutí  
ten výsměch váš! – Muž ušlechtilý, pravý,  
tak pannu neurazí, nepřipraví  
jí tolik muk – jen proto, že to baví!

**LYSANDER****:**Demetrie, již nebuď nevlídným;  
víš – rád máš Hermii, též já to vím.  
Zde, celým srdcem, rád a z dobré vůle  
se lásky k Hermii své zříkám půle,  
a ty svou půlku Heleny mi nech;  
již rád chci míti, dokud v prsou dech.

**HELENA****:**Tak drzých výsměšků svět nezaslech.

**DEMETRIUS****:**Lysandre, podrž svou si Hermii,  
kdys měl-li jsem ji rád, víc nechci ji.  
Mé srdce u ní bylo jenom hostem,  
teď k Heleně šlo domů, za svým skvostem,  
kde zůstane.

**LYSANDER****:**                     To nevěř, Heleno.

**DEMETRIUS****:**Mou věrnost nezlehčuj, sic souzeno  
ti bude ještě draze pykat za to.  
Hleď, kdo to jde; – aj, láskou tvou je tato.

_Vystoupí HERMIE._

**HERMIE****:**Noc tmavá, která úkol oka stíní,  
tím chápavější naše ucho činí;  
co vidu ubírá, zas navrací  
a dvojnásobně sluchu oplácí. –  
Můj zrak, Lysandre, tímto nočním časem  
tě nenašel; mne sluch veď za tvým hlasem.  
Proč nelaskavě tak jsi odešel?

**LYSANDER****:**Kdo láskou puzen dál, proč zůstat měl?

**HERMIE****:**Čí láska ode mne tě mohla vésti?

**LYSANDER****:**Lysandrova to láska k jeho štěstí –  
tam k Heleně, jež noc mu zlatí víc  
všech žárných sfér, těch nebe zřítelnic.  
Proč hledáš mne? – Cos ještě nepoznala,  
že nenávist jen od tebe mne hnala?

**HERMIE****:**To nemůž být! To nemyslíte vskutku.

**HELENA****:**Hle, ona s nimi spikla se v tu půtku!  
Teď všechny tři tu pohromadě zřím,  
by ztropili si ze mne bídný šprým.  
Zlá Hermie, ty družko nevděčná,  
tys dohodla se, spikla s těmi tady  
mne utrýznit tím podlým výsměchem?  
Ta všecka tajemství, jež sdílely jsme,  
ty sliby sesterské, ty hodiny,  
jež trávily jsme spolu kárajíce  
čas rychlonohý, že nás loučíval –  
jest zapomněno vše? – To přátelství  
ze školních dnů, ta dětství nevinnost?  
My dvě jak dovední dva bohové  
jsme jehlou utvářely jeden květ  
dle vzorku jednoho a sedíce  
na jednom polštáři a šveholíce  
si jednu píseň, jednou tichou notou;  
jak byly by se vjedno vtělily  
náš hlas a ruce, boky, srdce naše.  
Tak rostly jsme jak třešně dvojčata,  
jež odděleny jsouce zdánlivě,  
přec v oddělenosti jsou spojeny;  
dvé družných jahod na jediném stonku;  
dvě těla zdánlivě, však jedno srdce,  
dva rodné znaky na jediném štítu,  
jež korunuje chochol jediný.  
A chceš teď roztrhnout tu dávnou lásku  
a s těmi muži tady spolčit se  
na potupení družky ubohé.  
To není přátelské, to dívčí není:  
vše naše pohlaví, jak sama já,  
tě za to kárat musí, ačkoliv  
tu krutou křivdu cítím pouze já.

**HERMIE****:**Já žasnu nad tou řečí vášnivou;  
ne tebe já – ty, zdá se, tupíš mne!

**HELENA****:**Zdaž jsi Lysandra nenavedla ty,  
by jako na potupu za mnou šel  
a velebil mou tvář a oči mé?  
A též Demetria, svou druhou lásku,  
– jenž od sebe mne právě odkopnul –  
by nazýval mne nymfou, bohyní‚  
a vzácnou, skvostnou, svatou, nebeskou?  
Proč k té tak mluví, kterou nenávidí?  
Proč zříká se Lysander lásky k tobě,  
jež duši plní mu tak bohatě,  
a mně – ó mně! – své srdce nabízí –  
než po tvém návodu a souhlasu?  
Já v milosti tak nejsem jako ty,  
tak láskou hýčkána, tak přešťastna;  
já miluji, jsouc nemilována;  
tak nejvýš nešťastné bys měla ty  
spíš litovat, a ne mnou pohrdat.

**HERMIE****:**Já nerozumím, co tím říci chceš.

**HELENA****:**Aj, tak jen dále! – Jen se smutnou tvař,  
pak za mými zády se pitvořte; –  
jen mžikejte si jeden na druhého  
a udržujte líbezný svůj žert;  
ta hezká hra se stane příslovnou;  
však mít jen špetku vděku, mravu, citu,  
mne za předmět k ní byste nebrali,  
Nuž, buďte zdrávi; – je to má též vina,  
již smrt neb odchod záhy napraví.

**LYSANDER****:**Stůj, dobrá Heleno, a vyslechni  
mou omluvu! – Má lásko, živote,  
má duše, spanilá ty Heleno!

**HELENA****:**Ó výborně!

**HERMIE****:**                 Tak netup ji, můj milý.

**DEMETRIUS****:**Co ona nevyprosí, vynutím!

**LYSANDER****:**Tak vynutíš, jak ona vyprosí!  
Tak málomocny jsou mi hrozby tvé,  
jak její vetché prosby. – Heleno,  
já miluji tě, jako že jsem živ!  
to při tom žití tobě přísahám,  
jež za tebe dám rád, bych dokázal,  
že lže, kdo dí, že nemiluji tě.

**DEMETRIUS****:**Víc já tě miluji, než může on.

**LYSANDER****:**Aj, tedy pojď a také dokaž to.

**DEMETRIUS****:**Jen pojď!

**HERMIE****:**              Lysandre, kam to všechno vede?

**LYSANDER****:**Pryč, mouřenínko!

**DEMETRIUS****:**                                      Jen se neboj nic:  
on dělá, jak by utrhnout se chtěl,  
jak chtěl by za mnou jít – však nepůjde:  
Ó jdi mi, jdi, ty krotký mužíku!

**LYSANDER****:**Pryč, lopuchu! Ty škvore, kočko, pusť,  
sic jako hada tebe setřesu.

**HERMIE****:**Proč náhle stal jsi se tak nevlídným,  
jaká to změna s tebou, miláčku?

**LYSANDER****:**Tvůj miláček? Pryč, snědá Tatarko!  
Pryč, hnusný léku, bídný letkvare.

**HERMIE****:**To není žert?

**HELENA****:**                            Ba jeho žert i tvůj.

**LYSANDER****:**Demetrie, já v slovu stojím ti.

**DEMETRIUS****:**Já chtěl bych na to míti úpis tvůj,  
neb hle, jak slabý úpis drží tě!  
Ne, tvému slovu nevěřím já nic.

**LYSANDER****:**Jak? Mám ji zranit, bít a zabít snad?  
Ač nenávidím ji – jí neublížím.

**HERMIE****:**Čím víc mi ublížíš než nenávistí?  
Mne nenávidět! – Proč? můj drahý – mne? –  
Co stalo se tak nenadálého?  
Či nejsem Hermie? Lysander ty? –  
Jsem krásná tak, jak bývala jsem kdy;  
noc nepřešla a tys mne miloval,  
noc nepřešla a tys mne opustil;  
mne opustil – ó suďtež bohové! –  
že doopravdy?

**LYSANDER****:**                                 Ano, jak jsem živ,  
a nepřeju si tebe spatřit víc.  
Nech ptaní, pochybnosti, naděje;  
buď jista, nic že pravdou není víc;  
to není žert, já nenávidím tě  
a pouze miluji zde Helenu.

**HERMIE****:**Ó žel! Ty kejklířko, ty kazikvěte,  
ty krádce lásky – v noci přišla jsi,  
bys ukradla mi srdce lásky mé?

**HELENA****:**Ó výborně! – Což nemáš ostychu,  
ni mravu dívčího a stopy studu?  
Z mých trpělivých úst chceš vyrvati  
si hněvnou odpověď? Ó fi, ó fi!  
ty liceměrná, dětská loutko, ty!

**HERMIE****:**Já loutka? – Aj – nuž tak se tedy hrá?  
Teď chápu: porovnávat nechala  
náš vzrůst a svoji výšku vedla v boj,  
tu urostlou a štíhlou postavu,  
svou vytáhlost, a tak jej získala. –  
Tím dorostla jsi v jeho vážnosti,  
že já tak malá jsem a zakrslá?  
Mluv, malovaná tyčko májová,  
jak malá jsem? – Že malá? – Přec ne tak,  
bych do očí ti nehty nedosáhla.

**HELENA****:**Já prosím vás, ač na posměch jsem vám,  
přec nedejte mi od ní ublížit!  
Já nebyla jsem nikdy jízlivá,  
já nemám daru býti ženskou zlou,  
jsem pravá dívka v bojácnosti své;  
a nedejte mne bít. – Snad myslíte,  
když o něco jest menší, než jsem já,  
že postavím se jí.

**HERMIE****:**                       Zas menší! Slyšte!

**HELENA****:**Má Hermie, tak nebuď na mne zlá!  
Já vždy tě ráda měla, Hermie,  
já ve všem stála věrně při tobě  
a nikdy jsem ti neublížila,  
jen tím, že milujíc Demetria  
jsem řekla mu, žes uprchla v ten les.  
Šel za tebou a já šla z lásky za ním;  
však on mne vyplísnil a hrozil mi,  
že udeří mne, ano zabije:  
a teď, když necháš jít mne v pokoji,  
zpět do Athén chci nést své poblouzení  
a za vámi víc chodit nebudu.  
Již nech mne jít. – Vždyť sama vidíš to,  
jak dětinská a pošetilá jsem.

**HERMIE****:**Nuž, jdi si tedy; kdo ti brání v tom?

**HELENA****:**To bludné srdce, jež tu nechávám.

**HERMIE****:**Jak, u Lysandra?

**HELENA****:**                                    U Demetria.

**LYSANDER****:**Strach neměj, ona tobě neublíží.

**DEMETRIUS****:**Žeť neublíží, ač jsi při ní ty.

**HELENA****:**Ó, když se rozhněvá, jest jako meč;  
již ve škole s ní šily diblicem  
i ač tak maličká, je divoká.

**HERMIE****:**Zas maličká? – Jen malá, maličká?  
Vy strpíte to, že tak tupí mne?  
K ní přec mne pusťte!

**LYSANDER****:**                                             Vari, tiplice!  
ty krsku po rdesnovém kořínku,  
ty korálku, ty jeden žalude.

**DEMETRIUS****:**Jsi příliš úslužným na pomoc té,  
jež pohrdá tou tvojí ochotou.  
Již dost a o Heleně nemluv mi,  
k ní nestav se, neb máš-li v úmyslu  
jí sebeméně lásky projevit,  
věř, pykat budeš.

**LYSANDER****:**                               Teď mne nedrží;  
pojď za mnou, jsi-li muž, a zkus to hned,  
kdo z nás má větší právo k Heleně.

**DEMETRIUS****:**Já za tebou? Ne, s tebou, krok co krok.

_Odejdou LYSANDER a DEMETRIUS._

**HERMIE****:**To vše jest vaše dílo, panenko,  
jen zůstaňte.

**HELENA****:**                      Já nevěřím vám dosti,  
dél nechci být v té kleté společnosti;  
vy na rvačku jste obratnějších dlaní,  
však já mám delší nohy k utíkání.  
_(Odejde.)_

**HERMIE****:**Já žasnu jen a nevím, co mám říci.  
_(Odejde.)_

**OBERON****:**Hle, to tvá nedbalost; vždy zmýlíš se,  
neb zúmyslně tak své kousky tropíš.

**PUK****:**Věř, králi stínů, že to omyl byl.  
Či neřekls mi o tom člověku,  
že v athénském tu chodí obleku?  
A proto čin můj nezaslouží hanu;  
vždyť pokropil jsem oči Athéňanu;  
a těší mne, že náhoda to chtěla,  
neb jejich svár, to rozkošná je mela.

**OBERON****:**Ti milenci teď k souboji se strojí,  
spěš, Puku, spěš, a mlhy pod závoji  
hned zastři noc a hvězdný nebe sklon,  
že tmavý bude jako Acheron;  
a svéhlavé ty soky tak voď stranou,  
že sobě do cesty se nedostanou.  
Lysandrův hlas teď napodobuj v křoví  
a vyzývavě směj se Demetrovi;  
pak jako Demeter zas řádi v lese,  
a voď je od sebe, až přikrade se  
sen, obraz smrti, křídlem netopýřím  
a olověnou nohou. – Pak je smířím.  
Zde vezmi květ, v Lysandrův spící zrak  
z něj šťávy nakapej; jest mocný tak,  
že z očí odejme, co teď je kalí,  
a budou hledět zas, jak hledívaly.  
Až procitnou, ta výsměšná hra všem  
se bude zdáti vidinou a snem,  
a milenci se do Athén zas vrátí  
a do smrti se budou milovati.  
Co ty to budeš vykonávat hbitě,  
jdu ke královně pro indické dítě;  
pak netvorných ji zbavím vidění  
a všecko opět v mír se promění.

**PUK****:**Já, pane, musím rychle mít se k práci!  
Hle, mraky dělí noční bystří draci  
a tam už svítá jasný posel zory:  
jak ten se blíží, bludných duchů sbory  
zpět táhnou na hřbitov. – Ten kletý rod  
jenž na křižovatkách a v hloubi vod  
byl pochován, šel v červotoč už zpět,  
by jasný den jich hanbu nezahled;  
neb sami zřeknuvše se světla žití,  
jen s černobrvou nocí musí dlíti.

**OBERON****:**Sbor našich duchů veden řádem jiným:  
já často honil s milcem Aurořiným;  
a jako lovec chodit mohu v háji,  
když východní se brány otvírají,  
vše ohněm rudé, nad Neptuna plání  
a slanou zeleň v zlato taví na ní  
svou krásnou září. – Ale spěchej přec,  
než bude den, tu skončit musíš věc.  
_(Odejde.)_

**PUK****:**Horem dolem, horem dolem,  
voditi je budu kolem;  
plaším lidi městem, polem;  
Šotku, voď je horem, dolem.  
Zde první přichází.

_Vystoupí LYSANDER._

**LYSANDER****:**Proč, zpupný Demetre, se neozýváš?

**PUK****:**Zde, lotře, tasím již. Kde ty se skrýváš?

**LYSANDER****:**Však, než se naděješ, ti blízko budu.

**PUK****:**Jen za mnou pojď, sem, na rovnější půdu.

_Odejde LYSANDER za hlasem. – Vrátí se DEMETRIUS._

**DEMETRIUS****:**Lysandre, mluv, ty uprchlíku, sketo!  
Jak? Utekl? – Či ukryt v houšti této?

**PUK****:**Ty zbabělče, jenž ku hvězdám se chlubí  
a jenom v houští směle cení zuby,  
což nepůjdeš? – Sem, nezvedený kluku,  
a jako děcko metlou tebe ztluku;  
ten zhanbí se, kdo na tě tasí meč.

**DEMETRIUS****:**Tys tam?

**PUK****:**               Pojď za hlasem, na mužnou seč.

_Odejdou. Vrátí se LYSANDER._

**LYSANDER****:**Jde přede mnou a dráždí mne; – když přijdu,  
kde na mne volal, není po něm vidu.  
Máš lehčí paty, zlotřilý ty brachu;  
jdu rychle dost, však rychleji jsi v prachu. –  
Tmou klopýtám a nikde cesty není,  
zde oddechnu si.  
_(Ulehne.)_                            – Přijď už, světlo denní!  
Neb jak jen šedý úsvit padne v bor,  
já ztrestám Demetra za jeho vzdor.  
_(Usne.)_

_Vrátí se PUK a DEMETRIUS._

**PUK****:**Ho, ho! Ty sketo, kdy tě uvidím?

**DEMETRIUS****:**Jen počkej, máš-li srdce, neboť vím,  
že stále měníš místo, pořád běžíš  
a přijíti mi na oči se střežíš.  
Kdes teď?

**PUK****:**               Aj tady jsem; tak přece slyš!

**DEMETRIUS****:**Ten výsměch svůj mi draze zaplatíš,  
jen až se denní úsvit opět vrátí.  
Jdi teď svou cestou. – Zemdlenost mne chvátí,  
zde ulehnu si na ten chladný mech,  
však jitrem najdu tě, při bozích všech!  
_(Ulehne a usne.)_

_Vystoupí HELENA._

**HELENA****:**Ó, dlouhá noci, těžká, plná běd,  
již zkrať svůj čas, ať pablesk zory řídí  
mé kroky znavené k Athénám zpět,  
dál od všech, dál, kdož tak mne nenávidí.  
A sen, jenž někdy ukonejší žal,  
od sebe samé na chvilku mne vzdal!  
_(Ulehne a usne.)_

**PUK****:**Jenom tři spí tady v mlází?  
do dvou párků jedna schází.  
Aj, zde jest, jak schlíplý pták! –  
Přec ten Mílek zlý je drak,  
že ty holky souží tak.

_Vystoupí HERMIE._

**HERMIE****:**Tak mdlá a ztýraná jak nikdy v žití,  
tak urosena, zdrána od bodláčí! –  
Dál plahočit se nelze ani jíti;  
mé vůli nohy mé již nepostačí.  
Zde odpočinu sobě do svítání;  
a nebe ať Lysandra v boji chrání!  
_(Ulehne a usne.)_

**PUK****:**      Na té trávě  
      spěte zdravě;  
      na tvůj hled  
      vkapu hned  
      lék, jejž chová tento květ._(Nakape šťávy na LYSANDROVY oči.)_  
      Až se vzbudíš,  
      milá budiž,  
      plna krás,  
      tobě zas  
      ta, s níž dřív tě osud sved.  
      A jak v pořekadle juž  
      svou si najde každý muž,  
      také vám to štěstí služ:  
      Jan se k Haně vrátí,  
      štěstí bude přáti;  
      zas hoch svou najde dívčinu  
      a všecko bude hráti.  
_(Odejde.)_
