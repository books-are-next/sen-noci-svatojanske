---
title: JEDNÁNÍ PÁTÉ
contentType: drama
---

<section>

## 1\. scéna

_Athény. – Palác Theseův._

_Vystoupí THESEUS, HIPPOLYTA, PHILOSTRATES, PANSTVO a DRUŽINA._

**HIPPOLYTA****:**Jest věru podivné, můj Thesee,  
co vypravují tito milenci.

**THESEUS****:**Víc podivné než pravdivé. Já nijak  
těm starodávným bájkám nevěřím,  
a těmto povídačkám o elfech.  
Jsouť u milujících a šílencův  
tak vroucí mozky, taká tvořivá  
v nich obraznost, že uchopují víc,  
než chladným rozumem lze pochopit.  
Jsouť šílenec a milenec a básník  
jen z obraznosti cele složeni:  
Ten ďáblů vidí víc, než peklo širé  
jich může pojmouti: to blázen jest;  
a milenec, tak právě ztřeštěn, vidí  
vděk Helenin ve tváři cikánské.  
Zrak básníkův, jat krásným šílenstvím,  
od nebe v zem, od země k nebi bloudí,  
a obraznost jak ztělesňuje zjev  
neznámých věcí, péro básníka  
z nich tvoří podoby a místní byt  
a jméno dává větrnému nic.  
Tak vznětlivá jest mocná obraznost,  
že chtějíc chopit radost nějakou,  
hned chápe posla této radosti.  
A v noci, když si bázeň předmět hledá,  
jak snadno jest mít křoví za medvěda.

**HIPPOLYTA****:**Leč ve všech této noci příhodách  
zas vyprávěných, jedna po druhé,  
a v tomto přetvoření myslí všech  
se zračí víc než výtvor obraznosti,  
v cos přecházejíc pevné podstaty.  
Nuž, buď jak buď, to divné, zvláštní jest.

**THESEUS****:**Hle, tady přicházejí milenci  
jen radostí a vděkem záříce.

_Vystoupí LYSANDER, DEMETRIUS, HERMIE a HELENA._

Zdar, přátelé! A svěží dnové lásky  
vždy srdcí vašich buďtež průvodci!

**LYSANDER****:**Víc nežli nás to vše ať oblaží  
vám cesty knížecí i stůl i lože!

**THESEUS****:**Již pojďte. – Jaké hry a tance máme,  
by zkrátily tří hodin dlouhý věk,  
jenž dělí večeři od času k spaní?  
Kde správce našich zábav prodlévá?  
Co k veselosti připraveno jest?  
Či není hry, jež zkonejšila by  
ta muka jedné trapné hodiny?  
Kde jest Philostrates?

**PHILOSTRATES****:  
**                                   Zde, mocný kníže.

**THESEUS****:**Rci, jakou na večer máš kratochvíli?  
Co za hru? Jakou hudbu? – Kterakž nám  
čas líný oklamat než zábavou?

**PHILOSTRATES****:**Zde seznam všeho, co jest uchystáno;  
vol Vaše Milost, co chce vidět dřív.  
_(Podává lístek.)_

**THESEUS** _(čte)_:  
„Boj s kentaury, jejž k harfy průvodu  
má zazpívat athénský kleštěnec.“  
To nechci, to jsem vyprávěl své choti  
již k poctě svého strýce Herakla._  
(Čte.) „_Ryk zpitých bachantek, jež rozsápaly  
v své zuřivosti pěvce thrákského.“  
To starý kus a hrán byl, jako vítěz  
když posledně jsem navrátil se z Théb._(Čte.)_ „Mus devatero oplakávajících  
smrt učenosti v bídě zemřelé.“  
Toť hanlivá a břitká satira,  
jež nehodí se k hodům svatebním._(Čte.)_ „Zdlouhavě krátký kus o Pyramu  
a jeho Thisbe; velmi smutný žert.“  
Žert? A že smutný. Zdlouhavý a krátký!  
Toť horký led a též tak divný sníh.  
Jak najít soulad v tomto neladu?

**PHILOSTRATES****:**Toť hra, můj kníže, as na deset slov,  
z her nejkratší, co kdy jsem uviděl;  
však příliš dlouhá o těch deset slov,  
a proto zdlouhavá; neb v celé hře  
ni jediného slova moudrého,  
ni herce není, jenž to schopen hrát.  
A smutný, kníže můj, ten kus jest proto,  
že Pyramus tam sám se zavraždí.  
Když zkoušku viděl jsem, já přiznám se,  
že se mi při tom oči zalily;  
však veselejších slzí jaktěživ  
smích nezkroceně hlučný neprolil.

**THESEUS****:**Kdo hraje?

**PHILOSTRATES****:**                    Lidé rukou mozolných,  
již lopotí se tady v Athénách  
a nikdy duší nepracovali,  
a teď své necvičené paměti  
si trýznili hrou k sňatku vašemu.

**THESEUS****:**Nuž chcem to poslechnout.

**PHILOSTRATES****:**                                          Ne, kníže můj,  
to není pro vás; já to slyšel celé  
a nic to není, pranicoucí nic,  
až na to snad, že by vás bavila  
ta dobrá vůle, s níž to rozvlekli  
tak přes míru a v paměť vštípili  
si krutou námahou vám k úsluze.

**THESEUS****:**Chci slyšeti ten kus, neb nikdy nemůž  
to býti nevčasno, v čem prostodušnost  
a oddanost se k službám nabízí.  
Již přiveď je; – a, paní, sedněte.

_Odejde PHILOSTRATES._

**HIPPOLYTA****:**Já ráda nevídám tu ubohost,  
jež přetížena, aniž oddanost,  
když v službě hyne.

**THESEUS****:**                                   Ne, má milená,  
nic takového tady nespatříš.

**HIPPOLYTA****:**Vždyť povídá, že nesvedou s tím nic.

**THESEUS****:**Tím svůdnější to, za nic vděčným být.  
A naše potěšení bude v tom,  
že pochopíme jejich neschopnost.  
Nač síly nemá úcta ubohá,  
to ušlechtilý ohled ocení  
dle možnosti, a ne dle zásluhy.  
Kam jsem kdy přišel, velcí učenci  
mně promyšlený pozdrav chystali;  
však vídal jsem, jak třesou se a blednou,  
uprostřed věty zajíkají se  
a strachem dusí vycvičený hlas,  
až, koncem všeho, němí uvázli,  
mne nevítajíce. – Přec, milá, věř,  
jsem vybral pozdrav z toho mlčení  
a ve skromnosti úcty bázlivé  
čtu tolik jako v řeči hlomozné,  
jíž vládne drzá, smělá výmluvnost.  
Takž tedy láska, prostoduchost němá  
tím řekne nejvíce, v čem slova nemá.

_Vystoupí PHILOSTRATES._

**PHILOSTRATES****:**Když ráčí Vaše Milost, Proslov čeká.

**THESEUS****:**Ať vejde.

_Hlahol trub._

_Vystoupí KDOULIČKA coby PROSLOV._

**PROSLOV****:**Když urazíme, dobrou vůli máme;  
by mysleli jste, urazit že jdem  
jen dobrou vůlí. Zahrajem, co známe;  
to našich konců pravým začátkem.  
Tož uvažte, že jdem vzdor vaší chuti.  
My nejdeme, by z vás kdo radost měl;  
to záměr náš. Pro pěkné poslechnutí  
my nepřišli. By pohnuli vás v žel,  
jsou herci zde; a hraní jejich zjeví  
vám vše, co rád by zvěděl, kdo to neví.

**THESEUS****:**Tomu chlapíku nejde zrovna o puntík.

**LYSANDER****:**

Projel svým proslovem jako necvičené hříbě; neví, kde zastavit. Dobré naučení, můj kníže, nedostačí jen mluvit, ale třeba správně mluvit.

**HIPPOLYTA****:**

Vskutku on zahrál svůj proslov jako dítě na flétnu: zvuk, ale bez ladu.

**THESEUS****:**

Jeho řeč byla jako zamotaný řetěz: nic nestrháno, ale vše jedno přes druhé. Kdo přijde teď?

_Vystoupí PYRAMUS a THISBE, ZEĎ, MĚSÍČNÉ SVĚTLO a LEV._

**PROSLOV****:**Snad, milí, nad těmito užasnete;  
jen žasněte, až vyjde pravda čistá.  
Ten muž je Pyramus, když vědět chcete,  
ta kráska zde je Thisbe dozajista.  
Muž tento značí v omítce a vápně  
zeď, podlou zeď, jež mezi párkem pne se,  
a štěrbou zdi ta ubožátka kvapně  
si šeptají. A tomu nedivte se.  
Ten s lucernou a psem a klestí černou  
jest světlo měsíčné; neb v noční dobu  
při měsíci, by lásku našel věrnou  
se párek scházel u Ninova hrobu.  
To strašné zvíře, zvané jménem lev,  
když věrná Thisbe přišla brzo tuze.  
ji zahnalo, ba zděsilo. A v hrůze  
jak utíkala, ztratila svůj plášť,  
jejž tlamou chytí lev ten zkrvavený.  
Vtom přijde Pyramus, jun krásný zvlášť  
a najde plášť své Thisby zavražděný.  
Tu krvelačnou dýku s hrdou duší  
on hrdohrůzně hrouží v horkou hruď;  
a Thisbe probodne se pod moruší  
tím jeho mečem, žít nemajíc chuť.  
Lev, Měsíc, Zeď a milenci vše sami  
líp vypoví; neb zůstanou tu s vámi.

_Odejdou PROSLOV, PYRAMUS, THISBE, LEV a MĚSÍČNÉ SVĚTLO._

**THESEUS****:**

Podivil bych se, kdyby také lev mluvil.

**DEMETRIUS****:**

Nebylo by divu, pane; může také promluviti jeden lev, když tolik oslů mluví.

**ZEĎ****:**  
V tom samém kuse přihodí se teď,  
že já, zván Čenich, představuju zeď,  
a chtěl bych u vás probuditi víru,  
že zeď ta měla trhlinu či díru,  
skrz kterou Pyramus a Thisbe hbitě  
si šeptávali, ale ostražitě.  
Ten kámen značí, omítka a hlína,  
že já jsem tato zeď a žádná jiná;  
a vpravo, vlevo zde je štěrba ona,  
skrz kterou šepot milencův se koná.

**THESEUS****:**

Zdaližpak hlína a chlupy mohou mluvit lépe?

**DEMETRIUS****:**

To je ta nejvtipnější slepenina, jakou jsem kdy slyšel přednášet.

**THESEUS****:**

Pyramus přistupuje ke zdi, ticho!

_Vrátí se PYRAMUS._

**PYRAMUS****:**Ó černá noci! Noci škarohledá,  
ty, která vždycky jsi, když není den!  
Ó noci, noci! Běda, běda, běda!  
Mám strach, že Thisbin slib jest zapomněn!  
A ty, ó zdi, ó milostná ty zdi,  
jež mezi našich otců domy stojí,  
ty zdi, ó zdi, ó milostná ty zdi,  
jen prokouknouti dej mi štěrbou svojí!

_Zeď nastaví prsty._

Dík, dvorná zdi! Sám Joviš chraň tě za to!  
Co vidím? – Thisbu nevidí můj zrak.  
Ó zlobná zdi, já nevidím své zlato!  
Buď klet tvůj kámen, že mne šidí tak!

**THESEUS****:**

Má-li ta zeď jen špetku citu, měla by, tuším, také proklínat.

**PYRAMUS****:**

To ne, milostpane, to nesmí. „Mne šidí tak“ jest heslo Thisbino; ona musí teď vystoupit a já ji musím zblesknout skrz tu zeď. Uvidíte, že to klapne, jak vám povídám. – Už jde.

_Vrátí se THISBE._

**THISBE****:**Ó zdi, jak často pláč můj tebou hýbal,  
že loučíš mne a Pyrama tak líně!  
jak často ret můj třešňový ti líbal  
tvé kamení a vápno v něm a žíně!

**PYRAMUS****:**Já vidím hlas. – Teď štěrbou podívám se,  
zda uslyším své Thisby tváře přec.  
Ó Thisbe!

**THISBE****:**            Tys má láska, domnívám se.

**PYRAMUS****:**Co chceš, se domni, jsem tvůj krasavec,  
jak Lymander tak věren v milování.

**THISBE****:**A já jak Helena až do skonání.

**PYRAMUS****:**Tak věrný nebyl Šafal Prokře svojí.

**THISBE****:**Jak Prokřin Šafal, budu na vždy tvojí.

**PYRAMUS****:**Ó zlíbej mne tou štěrbou kleté stěny!

**THISBE****:**Já líbám štěrbu, ne ret přemilený.

**PYRAMUS****:**Chceš k Ňůmovu tam hrobu za mnou spět?

**THISBE****:**Ať živa, mrtva, radš tam půjdu hned.

_Odejde PYRAMUS a THISBE._

**ZEĎ****:**  
Tak já, ta zeď, vše sehrál, jak má být,  
a když je konec, zeď už musí jít. –  
(Odejde.)

**THESEUS****:**

Teď padla zeď mezi oběma sousedy.

**DEMETRIUS****:**

Dobře jí tak, pane; proč tak všetečně poslouchala.

**HIPPOLYTA****:**

Toť je nejpošetilejší nesmysl, jaký jsem kdy slyšela.

**THESEUS****:**

I ti nejlepší v tomto druhu umění jsou pouze stíny; a nejhorší nejsou horšími, když jim obraznost přijde na pomoc.

**HIPPOLYTA****:**

To musí tedy vaše obraznost, a ne jejich.

**THESEUS****:**

Když hůře si je nepředstavujeme než oni sami sebe, pak mohou se pokládat za lidi výborné. Hle, tady přicházejí dvě ušlechtilé šelmy, člověk a lev.

_Vrátí se LEV a MĚSÍČNÉ SVĚTLO._

**LEV****:**Vy, paničky, jimž srdéčko se třese,  
nejmenší myšky před ohromným zjevem,  
snad nyní tady strachem zachvíte se,  
když lev svým zařve nejstrašnějším řevem.  
Tož vězte, že jsem Švihlík, truhlář, páni,  
jen kůže lví, ne lev, ba lvice ani;  
neb, kdybych jako lev sem přišel dravý,  
mně šlo by o krk zpod mé vlastní hlavy.

**THESEUS****:**

Velmi způsobná bestie a svědomitá.

**DEMETRIUS****:**

Ta nejšelmovitější šelma, pane můj, jaké jsem kdy viděl.

**LYSANDER****:**

Ten lev je opravdová liška svou srdnatostí.

**THESEUS****:**

Pravda, a husa svým rozumem.

**DEMETRIUS****:**

Ne tak, můj pane; neboť jeho srdnatost neunese jeho rozum; a liška unese husu.

**THESEUS****:**

A já jsem jist, že jeho rozum neunese jeho srdnatost, neboť husa neunese lišku. Nuž dobrá, ponecháme to jeho rozumu a poslechněme si měsíc.

**MĚSÍC****:**

Ta lucerna jest měsíc rohatý. –

**DEMETRIUS****:**

Měl by nosit rohy na hlavě.

**THESEUS****:**

Jest v úplňku a rohy není mu na kole vidět.

**MĚSÍC****:**Ta lucerna jest měsíc rohatý;  
já sám se zdám být mužem v měsíci.

**THESEUS****:**

To je ta největší mýlka ze všech, co jich tu bylo, ten člověk by se měl skrčit do lucerny. Jak jinak může býti muž v měsíci?

**DEMETRIUS****:**

On se tam neodváží pro tu svíčku, neboť jak vidět, ta už dodělává.

**HIPPOLYTA****:**

Ten měsíc mne nudí; kéž by se proměnil!

**THESEUS****:**

Podle malého světélka jeho rozumu se zdá, že ho již ubývá; ale z dvornosti a kvůli pořádku musíme dočkat jeho doby.

**LYSANDER****:**

Dále, měsíčku!

**MĚSÍC****:**

Vše, co vám ještě říci mám, jest, že ta lucerna je měsíc; já že jsem muž v měsíci; to chrastí že je moje chrastí, a ten pes že je můj pes.

**DEMETRIUS****:**

To všecko mělo by v lucerně býti, když je to všecko v měsíci. Ale ticho! Zde přichází Thisbe.

_Vrátí se THISBE._

**THISBE****:**  
Toť starce Ňůmy hrob, kde láska má?

**LEV** _(zařve)_:

Óh. –

_THISBE uteče._

**DEMETRIUS****:**

         Dobře, lve, jsi řval!

**THESEUS****:**

Dobřes utíkala, Thisbe!

**HIPPOLYTA****:**

Dobře svítils, měsíci! – Věru ten měsíček svítí velmi způsobně.

_LEV potrhá Thisbin plášť a odejde._

**THESEUS****:**

Dobře, lve, jsi trhal.

**DEMETRIUS****:**

A teď přijde Pyramus.

**LYSANDER****:**

A proto lev zmizel.

_Vrátí se PYRAMUS._

**PYRAMUS****:**Dík, měsíčku, za slunečnou tvou záři;  
dík, měsíčku, že záříš zářně tak;  
neb při tvé krásné, jasné, třasné tváři  
as vzorné Thisby zočím zorný zrak.  
     Však stůj – ó ha!  
     hle, proboha,  
     co za hrůzu to jesti!  
     Zda, oko, zříš?  
     to možno-liž? –  
     Má kachničko! Mé štěstí!  
     Tvůj plášť, co šev,  
     je samá krev!  
     Ó Furie, sem běžte!  
     Sem, Parky, v lup,  
     a nit i vrub  
     vše zničte, zkrušte, zřežte!

**THESEUS****:**

Takový nářek a k tomu smrt milého přítele by už věru mohl člověka roztesknit.

**HIPPOLYTA****:**

Jakože srdce mám, mně je líto toho člověka.

**PYRAMUS****:**Ó přírodo, proč lvy jsi utvořila,  
když květ mé lásky žere zvěř ta divá?  
jež jest – ó ne! – jež nejkrásnější byla,  
co snivá, živá, žila jaktěživa.  
     Teď, slzo, kaň;  
     ven, meči! – Zraň  
prs pod Pyrama paždí;  
     v ten levý prs  
     vjeď, srdcem skrz –  
tak – vraždi, vraždi, vraždi!  
_(Probodne se.)_  
     Teď mrtev jsem,  
     teď utek jsem;  
můj duch je na věčnosti.  
     Rte, zhasni již!  
     Měsíčku, jdiž!

_Odejde MĚSÍC._

Já skládám kosti, kosti!  
_(Umře.)_

**DEMETRIUS****:**

Ten člověk hází kostmi jako kostkami; a padlo mu jen jedno oko.

**LYSANDER****:**

A dvě mu zapadly, neboť jest mrtev; – není nic.

**THESEUS****:**

Pomocí ranhojiče snad se ještě sebere a uvidí pak na obě oči, že je osel.

**HIPPOLYTA****:**

Jak to, že měsíc odešel, než se Thisbe vrátí a najde svého milence?

**THESEUS****:**

Najde si ho při hvězdičkách. – Zde přichází a její bědování skončí hru.

_Vystoupí THISBE._

**HIPPOLYTA****:**

Myslím, že pro takového Pyrama nemusela by dlouho naříkat: doufám, že to odbude zkrátka.

**DEMETRIUS****:**

Muší křídlo rozhodne na váze, kdo je lepší, Pyramus, nebo Thisbe; on mezi muži – bůh nás chraň; – ona mezi ženami – bůh nás potěš.

**LYSANDER****:**

Už ho zbleskla těma milostnýma očima.

**DEMETRIUS****:**

A již kvílí, jak následuje. –

**THESEUS****:**     Holoubku, spíš?  
     Jak – mrtev již?  
Ó vstaň, Pyrame, radši!  
     Mluv, mluv. – Tak něm?  
     Tož mrtev? – Zem  
tvé sladké oči stlačí. –  
     Ret liliový,  
     nos třešňový,  
tvář žlutší nad žluťáky,  
     jsou pryč, jsou pryč,  
     kdo kocháš, křič;  
měl brčálové zraky.  
     Tré Fáta děv  
     sem spěš a v krev  
smoč ruce svoje mléčné,  
     když v jeden kmit  
     v hedvábnou nit  
jich nůžky střihly sečné.  
     Už mlč, rte, teď,  
     meč věrný vjeď  
v má prsa věrná stále.  
_(Probodne se.)_  
     A s bohem všem;  
     tak mrtva jsem:  
Ó vále, vále, vále!  
_(Umře.)_

**THESEUS****:**

Měsíc a lev zbyli, aby mrtvé pochovali.

**DEMETRIUS****:**

Ano, a zeď také.

**KLUBKO****:**

To to; – jak vám povídám, ta zeď je dole, co dělila jejich rodiče. Ráčíte se ještě podívat na doslov, nebo poslechnouti tanec Bergomasků, jejž provedou dva z naší družiny?

**THESEUS****:**

Jen žádný doslov, prosím vás; neb vaší hře není třeba omluvy. Jen se neomlouvat, neboť kde jsou všichni herci mrtvi, není třeba nikoho pohanět. Věru, kdyby ten, kdo to napsal, byl hrál Pyrama a oběsil se na Thisbině podvazku, bývala by to pěkná truchlohra a to vskutku také jest a velmi znamenitě byla sehrána. Nuže tedy, jenom ten váš tanec Bergomasků; doslovu nechte být.

_Tanec._

**THESEUS****:**Již kovový nám jazyk půlnoci  
ohlásil dvanáctou. – Nuž, milenci,  
teď na lože; – jeť skoro elfů čas!  
Já bojím se, že jitrem přespíme  
as tolik, co jsme večer přebděli.  
Ta hrubotvarná hra dost zkrátila.  
chod těžké noci. – Tedy na lože.  
A čtrnáct dní u veselosti stálé  
co večer budem sňatky slavit dále.

_Odejdou. – Vystoupí PUK._

**PUK****:**Lačný lev teď hlady řve,  
     vlk si vyje k měsíci;  
oráč chrápe v chatě své,  
     znaven prací tížící.  
Na ohništi doutná sněť,  
     kulich kvílí, noční stráž,  
churavec kde leží teď,  
     vzpomíná mu na rubáš.  
Teď, kdy kolem ani ruch,  
     otevřený zeje rov,  
z každého ven stoupá duch,  
     by se ploužil přes hřbitov.  
A my elfi, honící  
     Hekatinu zápřež jen,  
prcháme před denicí  
     jdouce za tmou jako sen.  
Teď však čilí jsme; ni myš  
     neruš domu toho tiš;  
já pak, vše jak dříme v snách,  
     za veřeje smítám prach.

_Vystoupí OBERON a TITANIE s DRUŽINOU._

**OBERON****:**Ospalý jak oheň kmitá  
     matnou v domě pološeří,  
každý elf a elfa hbitá  
     hopkuj jako ptáče v keři;  
a tu píseň po mně pějte,  
     zdobným krůčkem v rej se dejte.

**TITANIE****:**Zpěv svůj napřed po paměti  
     zvučnou notou nechte zněti,  
ruku v ruce zazpíváme,  
     paláci zde požehnáme.

_Zpěv a tanec._

**OBERON****:**Nyní spějtež do úsvitu,  
     elfové, po tomto bytu.  
Svatební kde lůžko stláno,  
     budiž námi požehnáno;  
rod, jenž z něho bude kvésti,  
     ve stálém ať žije štěstí.  
Milencův ať párek trojí  
     navždy věrná láska pojí;  
od přírody skvrny žádné  
     na jich rod ať nedopadne;  
blizen, pysků zaječích,  
     jizev, poskvrn člověčích  
ohyzdných od narození  
     u dítek ať jejich není.  
Zde vám polní rosu dám,  
     choďte, elfi, sem a tam;  
každý pokoj v domě širém  
     budiž sladkým svěcen mírem,  
před zlem jist a požehnán  
     dům ten buď i jeho pán.  
K svému teď každý leť  
     s úsvitem být u mne hleď.

_Odejde OBERON, TITANIE a DRUŽINA._

**PUK****:**Jestliže my stíny dnes  
     urazili koho kdes,  
myslete jen, že jste snili,  
     co ty zjevy tady byly,  
a pro bláhový děj ten,  
     neznačící víc než sen,  
nekárejte, milí, nás;  
     napravíme všecko zas.  
Jakož Puk mé jméno jesti,  
     mít-li budem vzácné štěstí,  
sykotu že unikneme,  
     brzo lépe zahrajeme;  
jinak sám ať lhářem jsem.  
     A tak dobrou noc vám všem.  
Chcete-li však zatleskati,  
     Šotek vám to vděčně splatí.  
_(Odejde.)_

</section>
