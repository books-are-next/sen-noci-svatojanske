---
title: JEDNÁNÍ PRVNÍ
contentType: drama
---

<section>

## 1\. scéna

_Athény. – Palác Theseův._

_Vystoupí THESEUS, HIPPOLYTA, PHILOSTRATES a DRUŽINA._

**THESEUS****:**Teď kvapem, spanilá Hippolyto,  
se blíží svatební nám hodina;  
jen čtyři blahé dny a přinesou  
nám nový MĚSÍC:  
leč jak pomalu,  
ó žel! – té staré luny ubývá!  
mé touhy zdržuje jak macecha  
neb vdova, která tráví loudavě  
na mladistvého muže důchodech.

**HIPPOLYTA****:**Ty čtyři dny se rychle vnoří v noc  
a v čtyřech nocích rychle prosněn čas;  
a potom luna stříbrný jak luk,  
znov napjatý na nebes klenutí,  
v noc bude shlížet našich slavností.

**THESEUS****:**Již jdi, Philostrate, a povzbudiž  
ku kratochvíli mládež athénskou,  
vzbuď ducha jaré, svěží veselosti  
a k pohřbům odkaž smutek všeliký:  
ten bledý druh nám nevhod k slavnostem.

_Odejde PHILOSTRATES._

Hippolyto, já mečem ucházel  
se o tebe a ubližuje ti  
jsem dobyl lásky tvé, však za choť vzít  
chci tebe nyní jinou náladou:  
hrou, leskem nádherným a stolováním.

_Vystoupí EGEUS, HERMIE, LYSANDER a DEMETRIUS._

**EGEUS****:**Buď šťasten Theseus, náš slavný kníže!

**THESEUS****:**Dík, dobrý Egee! – Co nového?

**EGEUS****:**Pln hněvu přicházím a s žalobou  
na dítě své, svou dceru Hermii.  
Sem blíž, Demetrie! – Ctný pane můj,  
já svolil, aby ten ji za choť vzal.  
Sem blíž, Lysandre! – Kníže laskavý,  
muž ten mé dcery srdci učaroval:  
ty, ty, Lysandre, verše dávals jí  
a dary lásky měnil s děckem mým,  
tys při měsíci pod oknem jí zpíval  
lstným hlasem klamné lásky písničky  
a ukrad otisk její obraznosti  
z tvých vlasů náramky a prsteny  
a cetkou, tretkou, hračkou všelikou  
a kyticemi, mlsky – mocnými  
to posly k mládí nezkušenému;  
tys lestně uzmul srdce dcery mé  
a poslušnost, jíž jest mi povinna,  
jsi v zatvrzelou změnil urputnost. –  
A, dobrý kníže můj, když nebude  
zde před Tvou Milostí chtít za muže  
Demetria, tož prosím, athénský  
ať v právo vejde starodávný řád,  
bych, protože jest mou, směl naložit  
s ní o své vlastní vůli, kteráž jest:  
buď muži tomu zde ji odevzdám,  
neb smrtí zemře, bez všech průtahů,  
jak zákon velí v takém případě.

**THESEUS****:**Co vy, Hermie, tomu říkáte?  
Dejte si radit, dívko spanilá:  
vám otec váš by měl být jako bůh;  
jak ten, jenž složil vaši půvabnost,  
ba ano, jako ten, jemuž jste vy,  
jen jako podoba, již do vosku  
byl vtisknul on, a v jeho moci jest  
tvar ponechati, neb jej zahladit. –  
Demetrius jest čacký, vzácný muž.

**HERMIE****:**Tak jest Lysander.

**THESEUS****:**            Ano, v sobě jest;  
leč v této věci, otce vašeho  
že nemá souhlasu, ten druhý vám  
být musí vzácnější.

**HERMIE****:**            Kéž otec můj  
se jenom díval mýma očima!

**THESEUS****:**Spíš oči vaše jeho soudem hleďte.

**HERMIE****:**Již prosím Vaši Milost, odpusťte. –  
Já nevím, co mne osměluje tak,  
též ne, jak slušno na můj dívčí mrav  
zde, v také přítomnosti, pronášet  
své myšlenky; – leč prosím Vaši Milost,  
bych směla zvěděti to nejhorší,  
co potkati mne může tenkráte,  
když odmítnu ten sňatek s Demetrem?

**THESEUS****:**Buď smrtí zemříti, neb na věky  
se společnosti muže odříci.  
Tož, krásná Hermie, se optejte  
svých tužeb, svoji mladost uvažte  
a dobře prozpytujte vlastní krev:  
zdaž, nepovolíc volbě otcově,  
snést dovedete roucho jeptišky;  
být navždy v stinný klášter zavřena,  
žít, sestra bezdětná, svůj celý věk,  
mdlé hymny prozpěvujíc bezplodné  
a chladné luně. – Třikrát blaženi,  
kdož opanují krev a podniknou  
tu panenskosti pouť; – však pozemsky  
víc šťastna růže překapaná v tresť,  
než ta, jež vadnouc na panenském trnu,  
tam roste, živa jest a umírá  
v svém osamělém blahoslavenství.

**HERMIE****:**Tak růst chci, žít a umřít, pane můj,  
než abych vzdala úpis panenství;  
v moc toho, jehož neždanému jhu  
má duše svrchovanost odpírá.

**THESEUS****:**Čas vezměte si na rozmyšlenou,  
a o nejbližším novém měsíci  
– v ten den, jenž mezi mnou a láskou mou  
též věčný družný svazek zpečetí –  
v ten den buď na smrt připravíte se  
pro neposlušnost vůle otcovy,  
neb, jak si přeje on, Demetria  
za chotě vezmete; – či složíte  
u stupňův Dianina oltáře  
slib věčné přísnosti a samoty.

**DEMETRIUS****:**Již povolte, ó sličná Hermie,  
a ty, Lysandre, podřiď chatrný  
svůj nárok mému právu jistému.

**LYSANDER****:**Demetrie, máš lásku otcovu;  
mně Hermiinu nech: – s ním ožeň se.

**EGEUS****:**Aj, posměvači! – Žeť má lásku mou  
a co jest mé, má láska jemu dá.  
Jest ona mou a všechna práva svá  
já přenáším zde na Demetria.

**LYSANDER****:**Jsem, kníže, z rodu dobrého jak on,  
jak on též bohat, láskou bohatší;  
můj osud skvělý v každém ohledu  
tak jako jeho, ne-li skvělejší;  
a což je víc nad všechny tyto chlouby,  
já milován jsem krásnou Hermií.  
Proč tedy na svém právu netrvat?  
Demetrius – na jeho hlavu zde  
to přísahám – se dříve ucházel  
o Nedarovu dceru, Helenu,  
a zaujal její duši veškerou;  
a ona, něžná dívka, nyje teď  
a zbožně nyje, nyje v modlářství  
po tomto muži hříšně vrtkavém.

**THESEUS****:**Já přiznám se, že též to doslechnuv  
s Demetriem jsem o tom mluvit chtěl,  
však příliš zaujat věcmi vlastními  
jsem z mysle pustil to. – Demetrie,  
vy též, Egee, se mnou půjdete,  
chci oběma vám stranou domluvit.  
Co vás se týče, krásná Hermie,  
již ozbrojte se, aby rozmar váš  
se přizpůsobil vůli otcově; –  
neb jinak vydá zákon athénský,  
jejž zmírniti nám nelze nikterak,  
vás na smrt, nebo slibu samoty.  
Již pojď, Hippolyto; – jak, drahá, jest?  
Vy též, Demetre, pojďte s Egeem:  
chci úkol vám při našem sňatku dát  
a porokovat s vámi o něčem,  
co dotýká se blízko obou vás.

**EGEUS****:**Jdem k službám ochotni a s radostí.

_Odejdou všichni až na LYSANDRA a HERMII._

**LYSANDER****:**Aj, miláčku, proč líce tvé tak zbledly,  
proč tam ty růže vadnou rychle tak?

**HERMIE****:**Snad deště nemají, jímž věru mohla  
bych zrosit je svých očí mrákavou.

**LYSANDER****:**Ó žel, dle všeho, co jsem kde jen čet,  
neb doslech z povídek a dějeprav,  
běh věrné lásky nikdy nespěl hladce:  
buď krví byla rozdílná –

**HERMIE****:**            Ó muka!  
když příliš vznesena na prostý rod.

**LYSANDER****:**Neb na věk špatně roubena –

**HERMIE****:**            Ó hanba!  
když příliš stará k sňatku s mladostí.

**LYSANDER****:**Neb vyhlédli ji příbuzní –

**HERMIE****:**            Ó peklo!  
si volit lásku zrakem jiného.

**LYSANDER****:**Aneb když byla volby vzájemnost,  
smrt, válka, nemoc obléhaly ji  
a mžikovou ji činily jak zvuk,  
jak stín, tak spěšnou, prchavou jak sen  
a krátkou jako v čiré noci blesk,  
jenž rázem nebe odhalí a zem  
a dřív, než člověk říci může: Viz!  
jej temnot jícen opět pohltí:  
tak rychle věci světlé přejdou v nic.

**HERMIE****:**Když tedy vždy stih věrnou lásku žal,  
jest výrokem to psáno osudu:  
v své zkoušce tedy buďme trpělivi,  
neb utrpení jest to obvyklé  
a k lásce přísluší jak myšlení  
a sny a vzdechy, slzy, toužení  
– ti průvodcové strázně ubohé.

**LYSANDER****:**Toť dobrá útěcha. – Slyš, Hermie:  
mám ovdovělou tetu, žijící  
o velkých důchodech a bezdětnou;  
dům její sedm mil jest od Athén  
a jsem jí milým jediný jak syn.  
Tam, Hermie, tě mohu za choť vzít;  
v ta místa krutý zákon athénský  
nás nemůž stíhat. – Miluješ-li mne,  
dům otcův opusť na zítřejší noc  
a v doubravě, na míli od města,  
kde jednou potkal jsem tě s Helenou  
jak slavily jste jitro májové,  
tam, drahá, budu čekat na tebe.

**HERMIE****:**Lysandre můj, já tobě přísahám  
při Cupidově nejsilnějším luku  
a zlatohroté střele nejlepší,  
při Venušiných hrdlic nevinnosti,  
při všem, co duše pojí, lásku hostí,  
při ohni, karthagskou jenž kněžnu trávil,  
když klamný Troján v dál se od ní plavil,  
při slibech všech, jež mužem porušeny  
a jichž jest víc, než hlesly jich kdy ženy,  
na témže místě, jež jsi určil sám,  
já zítra jistě tebe vyhledám.

**LYSANDER****:**Splň, drahá, slib. – Hle, zde jest Helena.

_Vystoupí HELENA._

**HERMIE****:**Bůh s vámi, krásná Heleno! – Kam jdete?

**HELENA****:**Že krásná? – Ne; – to „krásná“ odřekněte.  
Rád, šťastná krásko, Demeter má vás!  
Váš zrak mu vůdčí hvězdou, sladký hlas  
zní liběj, ovčáku než skřivan zvučí,  
když jař je zelená a hlohy pučí.  
Jest neduh nakažliv: kéž vděk moh býti!  
Já chtěla bych se vaším nakaziti;  
můj sluch váš hlas, můj zrak hled váš by měl,  
můj ret by hudbou vašich retů zněl.  
Ó kdyby svět byl můj, já ráda dám  
vše ostatní až na Demetra vám.  
Ó učte mne, jaký to pohled máte,  
a čím tluk jeho srdce ovládáte!

**HERMIE****:**Naň mračím se, on miluje mne dál.

**HELENA****:**Kéž úsměv můj v tom umění se znal!

**HERMIE****:**Já klnu mu, jej k lásce jen to pudí.

**HELENA****:**Mé modlitby kéž takou vroucnost budí!

**HERMIE****:**Víc nenáviděn, víc mi chodí vstříc.

**HELENA****:**Víc milován, mne nenávidí víc!

**HERMIE****:**Ne mojí vinou tak se zapomíná.

**HELENA****:**Však vaší krásou – kéž to moje vina!

**HERMIE****:**Víc nespatří mne – utěšte se tím;  
s Lysandrem naše město opustím.  
Lysandra než mé oči uhlídaly,  
mně Athény se rájem býti zdály:  
ó co má tedy láska moje vnady,  
když dřív co rájem, jest mi peklem tady.

**LYSANDER****:**Vám, Heleno, své tajemství chcem říci:  
až zítra Phoebe stříbrnou svou líci  
ve vodním bude shlížet zrcadle  
a rosou zperlí trávy ovadlé,  
to v čas, jenž milujících útěk halí,  
my z Athén uprchnout se odhodlali.

**HERMIE****:**A v lese, kde my dvě tak mnohou chvíli  
v mdlých petrklíčích pospolu jsme snily  
svých srdcí bavíce se něžným snem,  
já a Lysander setkati se chcem;  
a potom Athény nám z očí zmizí  
a nových přátel najdem v zemi cizí.  
Buď s bohem, družko, zbožně pamatuj,  
a štěstí dej, by Demeter byl tvůj!  
Splň slib, Lysandre! – Do zítřka náš hled  
po lásky stravě musí hladovět.

**LYSANDER****:**Já v slovu dostojím, má Hermie!

_Odejde HERMIE._

Vám též, Heleno, musím s bohem dát;  
jak jeho vy, vás Demeter měj rád!  
(Odejde.)

**HELENA****:**Jak jedni nad jiné tak šťastni jsou!  
Mne též jak ji v Athénách krásnou zvou.  
Co na tom? – Demeter když jinak hledí?  
On nechce věděti, co všichni vědí;  
a on jak blouzní, touže po Hermii,  
tak v blouznění mé touhy po něm nyji.  
I věci bídné, nemající ceny,  
jsou láskou v úměr, hodnost proměněny:  
ne okem láska, duchem však se dívá,  
a proto Cupid slep malován bývá.  
Duch lásky nedbá moudrých na pravidla;  
ne oči značí úkvap, ale křídla;  
a proto láska dítětem je zvána,  
že při volbě tak často oklamána.  
Jak rozpustilí hoši ve hře lhou,  
tak prolhán bývá Cupid se svou hrou;  
neb Demeter než Hermii shled v touze  
mně stokrát přísahal, že můj jest pouze;  
leč sotva z ní mu trochu tepla hřálo,  
to krupobití přísah v nivec tálo. –  
Jdu, útěk Hermiin mu zradím hned:  
on zítra v noci prchající v sled  
se pustí do lesa; – a za tu zvěst  
mít jeho dík, toť drahou cenou jest;  
však tím zas bolest svoji obohatím,  
že provodím jej tam a s ním se vrátím.  
(Odejde.)

## 2\. scéna

_Athény. – Světnice v chalupě Kdouličkově._

_Vystoupí KDOULIČKA, ŠVIHLÍK, KLUBKO, PÍSKÁLEK, ČENICH a HLADO­MOR._

**KDOULIČKA****:**

Je celá naše kumpanie pohromadě?

**KLUBKO**:

Uděláte nejlépe, když je vyvoláte všechny, muže za mužem, podle zápisu.

**KDOULIČKA****:**

Zde je konškript jména každého člověka, jenž pokládá se po celých Athénách za způsobilého zahráti v našem divadelním představení u vévody a vévodkyně na večer o jejich veselce.

**KLUBKO****:**

Předně, dobrý Petře Kdouličko, nám povězte, o čem ten kus jedná; potom přečtěte jména herců; a tak hezky až k hlavní věci.

**KDOULIČKA****:**

Tak, tak; – naše hra jest „Nejžalostnější komedie a nejukrutnější smrť Pyrama a Thisby“.

**KLUBKO****:**

Velmi dobrý kus práce, ujišťuji vás, a veselý. – Teď, dobrý Petře Kdouličko, vyvolávejte herce podle cedule. Sousedé, rozstupte se.

**KDOULIČKA****:**

Odpovídejte, jak vás budu volat: – Mikuláš Klubko, tkadlec.

**KLUBKO****:**

Tady. Řekněte, jakou úlohu budu hrát, a pokračujte.

**KDOULIČKA****:**

Vy, Mikuláši Klubko, jste zapsán za Pyrama.

**KLUBKO****:**

Co je to ten Pyramus? Milovník, nebo tyran?

**KDOULIČKA****:**

Milovník, jenž se z lásky co nejšvarněji zabije.

**KLUBKO****:**

K tomu bude potřeba trochu slzí, když se to věrně představí. Když já to budu hrát, ať si dá obecenstvo pozor na oči; já strhnu lijáky, já budu takřka naříkat. Teď dále – ale přec mám tak nejlepší humor pro tyrana. Já bych uměl zahráti Herkulesa k pomilování, nebo tak nějakou úlohu, kde člověk dřípá kočky a všecko zdrtí na capart.

Skal strašný sráz  
a země třas,  
roztříští v ráz  
      žalářní brány.  
A Fojba tvář  
dá z dálky zář;  
a tvoř a mař  
      Park bloudských rány.

To šlo od podlahy! – Teď volejte ostatní herce. To bylo tak herkulesovské, to bylo tyranské; milovník to udělá žalostněji.

**KDOULIČKA****:**

František Pískálek, spravovač měchů.

**PÍSKÁLEK****:**

Zde, Petře Kdouličko.

**KDOULIČKA****:**

Pískálku, vy musíte vzíti Thisbu na sebe.

**PÍSKÁLEK****:**

Co je Thisbe? Toulavý rytíř?

**KDOULIČKA****:**

To je ta panna, kterou Pyramus musí milovat.

**PÍSKÁLEK****:**

To ne, to ne; úlohu ženskou mi nedávejte, mně začínají vyrážet vousy.

**KDOULIČKA****:**

To je všecko jedno; budete to hráti s larvou a mluvit můžete tak tenounce, jak chcete.

**KLUBKO****:**

Mohu-li vzíti larvu, nechte mne hráti také Thisbu; budu mluviti hláskem hrozitánsky tenounkým: „Thisbe, Thisbe! Ach, Pyrame, má lásko nejdražší! Tvá drahá Thisbe, tvá drahá milenka!“

**KDOULIČKA****:**

Ne, ne; vy musíte hráti Pyrama; a vy, Pískálku, Thisbu.

**KLUBKO****:**

Tedy dobře; dále.

**KDOULIČKA****:**

Robin Hladomor, krejčí.

**HLADOMOR****:**

Zde, Petře Kdouličko.

**KDOULIČKA****:**

Robine Hladomore, vy budete hráti Thisbinu matku. – Tomáš Čenich, kotlář.

**ČENICH****:**

Zde, Petře Kdouličko.

**KDOULIČKA****:**

Vy Pyramova otce; já sám otce Thisbina. Švihlíku, truhláři, vy převezmete úlohu lva; a to je, doufám, přece jednou řádně obsazený kus.

**ŠVIHLÍK****:**

Máte to napsáno, co hraje lev? Prosím vás, máte-li, dejte mi to, neboť učení mi jde těžko do hlavy.

**KDOULIČKA****:**

To můžete odbýt extempore; není to nic jiného než řvaní.

**KLUBKO****:**

Dejte mi také toho lva; já budu řvát, že každému, kdo to uslyší, srdce v těle poskočí. Já budu řvát, že vévoda řekne: „Ať zařve zas, ať zařve zas.“

**KDOULIČKA****:**

Kdybyste řval příliš strašlivě, poděsil byste vévodkyni a paničky, že by se daly do křiku, a to by stačilo, aby nás všecky dali oběsit.

**VŠICHNI****:**

To bychom viseli, každý matky syn.

**KLUBKO****:**

Za to vám ručím, přátelé, kdybyste z paniček vystrašili rozum, že by jim ho více nezbylo než dát nás oběsit. Ale já zkormoutím svůj hlas tak, že budu řváti tichounce jako cucavé holoubátko, já budu řváti jako slavíček.

**KDOULIČKA****:**

Vy nemůžete hráti nic jiného než Pyrama, neboť Pyramus je chlapík líbezné tváře, slušný chlapík, jakého kdy jen vidíte za letního dne, nad míru švarný, kavalírský chlapík. A proto, chtějte, nechtějte, musíte Pyrama hrát vy.

**KLUBKO****:**

Dobrá vezmu to. V jakých pak vousech bych to hrál nejlépe?

**KDOULIČKA****:**

I v jakých vám libo.

**KLUBKO****:**

Sehraju to buď v těch barvy slámové, nebo v těch vousech tmavě pomerančových, krvavě šarlatových, anebo v té paruce francouzské, žluté jako divizna.

**KDOULIČKA****:**

Některé ž těch vašich francouzských paruk nemají už vůbec žádných vlasů, a budete tedy hráti na holo. Ale, sousedé, zde jsou vaše úlohy: a já vás žádám, prosím, zapřísahám vás, abyste je uměli zejtra do večera. A sejdeme se v knížecím lese, půl hodiny od města při měsíci. Tam si odbudeme zkoušku, neboť kdybychom to zkoušeli v městě, přijdou nám lidé na krk a náš plán je prozrazen. – Já zatím sepíšu na cedulku všechny věci, kterých je k naší hře zapotřebí. Prosím vás, jen mi nikdo nescházejte.

**KLUBKO****:**

Přijdem; a tam si to můžeme odzkoušet nestydatě hrdinsky. Přičiňte se, chlapsky se tomu naučte a buďte zdrávi.

**KDOULIČKA****:**

Na shledanou u dubu vévodského.

**KLUBKO****:**

Ujednáno; – držte se, nebo hoďte řemeslem.

_Odejdou._

</section>
